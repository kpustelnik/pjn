Edmond Rostand

Cyrano de Bergerac
Komedia bohaterska w pięciu aktach
tłum. Maria Konopnicka, Włodzimierz Zagórski

ISBN 978-83-288-5747-6




Dedykacja autora

Chciałem duszy CYRANA poświęcić ten poemat.

Gdy jednak dusza jego wcieliła się w ciebie, COQUELINIE, poświęcam go Tobie.

E.R.



Słówko od tłumaczów

Sztuka, którą dziś w polskim przekładzie czytelnikom podajemy, nie schodzi od czasu swego zjawienia się z afisza paryskiego teatru de la Porte St. Martin, gdzie niezrównany Coquelin w tytułowej roli co wieczór wznieca zachwyty oczarowanych widzów i słuchaczów. Wydana w książce, rozeszła się ona w olbrzymiej, przez najpoczytniejsze powieści najpoczytniejszych autorów nieosiągniętej liczbie 200,000 egzemplarzów! Dane te same już świadczą o niepospolitej wartości dzieła; jedynie bowiem tylko utwór znakomity i górujący nad całą literacką produkcją chwili bieżącej, przede wszystkim zaś utwór, w którym dane społeczeństwo odczuje żywe tętno swojego ducha, a więc utwór, posiadający wszelkie warunki arcydzieła, może osiągnąć powodzenie tak niezwykłe!

Olbrzymie to powodzenie zaintrygowało krytykę w wysokim stopniu i można śmiało powiedzieć, że o Bergeracau, który się w początku bieżącego roku ukazał, napisano w ciągu niewielu miesięcy małą biblioteczkę. Mianowicie krytykom nie-Francuzom wydawało się powodzenie to zagadkowym; każdy z nich przeto, doszukując się jego przyczyny, usiłował ją wytłumaczyć na swój sposób. Jedni z nich, zbyt pochopni do tak rozwielmożnionego w krytyce „prorokowania literackiej pogody”, dopatrywali się tutaj oczywistego jakoby bankructwa realistycznych prądów, przewodniczących spółczesnej literackiej produkcji, i reakcji w kierunku dawno pogrzebanego romantyzmu. Inni, bacząc na obecny upadek Francji, starali się wytłumaczyć owo powodzenie tą potrzebą, jaka nas w dobie upadku skłania do poglądania ku minionej, jaśniejszej przeszłości.

Nie da się zaprzeczyć, iż od tych poronionych płodów, jakimi nas pod hasłem naturalizmu à outrance zasypywano w nowszych czasach, odbiega Bergerac bardzo daleko. Wszelako równie daleko stoi on od tego, co właściwą cechę romantyzmu stanowi. „Jesteśmy tu — jak słusznie powiedziano — w świecie podniet naturalnych, myśli zdrowych i jasnych, uczuć prostych, silnych, szukających szczerego wyrazu i szczery wyraz znajdujących sobie”, a to i owo, co romantyzmem tchnąć się zdaje w Bergeracu, jest wynikiem samego przedmiotu i kolorytem epoki. Czy można mówić o romantycznej reakcji w tych warunkach?

Co prawda, oświetlenie tutaj, tak samo jak i w Trzech muszkieterach poetyckim jest, a ktokolwiek czytał Pamiętniki kardynała de Retz, ten wie, iż ci ludzie Frondy, którą w Bergeracu czuć już tętniącą w powietrzu, cokolwiek innymi byli, aniżeli ich przedstawiają poeci. Również wie każdy Francuz, znający swe dzieje, że ów Cyrano, który w naszej sztuce tak jasnym i czystym jest bohaterem, był jednym z najgorliwszych popleczników kardynała Mazarina, co niewątpliwie pewien cień rzuca na jego osobę. Jeżeli więc Francuzi z taką lubością poglądają ku ludziom Frondy w Trzech muszkieterach, jeżeli się tak zachwycają Bergerakiem, to nie dlatego, by im postaci te przypominały jaśniejsze jakieś, świetniejsze czasy; wszakże z daleko większą słusznością mogliby wzrok swój zwracać ku napoleońskiej epopei. Postaci te pociągają ich głównie dlatego, że w nich odnajdują tego warchoła, który w każdym Francuzie tkwi, któremu na imię tak samo być może Déroulède lub Rochefort, jak i Zola, a którego tu znajdują usprawiedliwionym i wyidealizowanym!

Oczywista rzecz, iż poza tą świetnie scharakteryzowaną, specyficznie francuską krewkością, zabarwiającą niejako wszystkie czynności Bergeraca, są jeszcze ogólnie ludzkie uczucia, będące tych czynności pobudką, a dochodzące w nich do bardzo pięknego i silnego wyrazu. Jest męstwo, jest nienawiść wszystkiego, co podłe, jest szlachetna duma, jest miłość, jest poświęcenie! Tymi musi on wziąć każdego szlachetnie myślącego człowieka i nie ma obawy, by — jak przypuszczano — Bergerac mógł być u nas nieodczutym i niezrozumianym, to zaś tym bardziej że, toute proportion gardée, pomiędzy naszymi ludźmi z XVII wieku dałoby się odnaleźć dość zbliżone typy. Chęć wydobycia tego podobieństwa i zachowania utworowi owej archaicznej myszki, która pierwowzorowi jest właściwą, była powodem, dlaczego tłumacze w swoim przekładzie starali się od czasu do czasu przynajmniej zaznaczyć język z XVII w. Zdawało im się, że w tej szacie bardziej swojsko będzie tej mieszaninie wykwintu i rubaszności, które cechują styl utworu, tudzież owej retoryce, która tu i ówdzie w dłuższych tyradach Bergeraca dochodzi do wyrazu.

Niemniej płonną — jak sobie pochlebiają tłumacze — była wyrażona z pewnych stron obawa, że niepodobna będzie oddać ducha utworu w przekładzie polskim. Trudności były wielkie, tak z powodu nadzwyczaj ruchliwego stylu autora, jak i z przyczyny licznych aluzji do spółczesnej Cyranowi literatury, którymi sztuka jest przepełniona. Mimo to mogą sobie tłumacze oddać tę sprawiedliwość, iż trudności te szczęśliwie pokonali, pochwyciwszy ruch stylowy, utworowi właściwy, i nie zatraciwszy żadnej z artystycznych intencji autora. Ażeby zresztą czytelnikom wniknięcie w ducha utworu ułatwić, zamieszczają oni na końcu drugiego tomu objaśniające przypiski, które mniej obeznanym z literaturą francuską posłużą jako klucz do zrozumienia artystycznych zamierzeń autora.

Włodzimierz Zagórski



Cyrano de Bergerac


OSOBY:
 * Cyrano de Bergerac
 * Baron Chrystian de Neuvillette
 * Hrabia de Guiche
 * Ragueneau — pasztetnik
 * Le Bret, Cuigy, Brissaille — szlachta, przyjaciele Cyrana
 * Kapitan Carbon de Castel-Jaloux
 * Pierwszy, Drugi, Trzeci, Czwarty, Piąty, Szósty, Siódmy, Ósmy — kadeci
 * Lignière — poeta pijak
 * Wicehrabia de Valvert — dworzanin hr. de Guiche
 * Pierwszy, Drugi, Trzeci — margrabiowie
 * Montfleury, Bellerose, Jodelet — aktorowie
 * Szwoleżer
 * Muszkieter
 * Drugi muszkieter
 * Odźwierny
 * Mieszczanin
 * Jego syn
 * Rzezimieszek
 * Widz
 * Gwardzista
 * Pierwszy muzyk
 * Drugi muzyk
 * Natręt
 * Pierwszy, Drugi, Trzeci — poeci
 * Pierwszy, Drugi, Trzeci – pasztetnicy
 * Kapucyn
 * Bertrandou — fajfer
 * Oficer hiszpański
 * Roksana
 * Liza — żona Raguenau'a
 * Ochmistrzyni Roksany
 * Aktorka
 * Subretka
 * Kwiaciarka
 * Roznosicielka chłodników
 * Matka Małgorzata
 * Siostra Marta
 * Siostra Klara
 * Pierwszy, Drugi, Trzeci — paziowie
 * Tłum, mieszczanie, margrabiowie, muszkieterzy, rzezimieszki, pasztetnicy, poeci, gaskońscy kadeci, komedianci, skrzypiciele, dzieci, hiszpańscy żołnierze, widzowie obojej płci, „wykwintnisie”, komediantki, mieszczanki, zakonnice itd.




Rzecz dzieje się w pierwszych czterech aktach w r. 1640, w piątym akcie w r. 1655.




AKT PIERWSZY

Przedstawienie teatralne w Hôtel de Bourgogne.

(przekład W. Zagórskiego)

/ Scena przedstawia salę teatralną w Hôtel de Bourgogne w r. 1640. Jest to rodzaj szopy do gry w piłkę (jeu de pomme), przeobrażonej i udekorowanej odpowiednio swojemu nowemu celowi. /

/ Sala jest długim prostokątem, widzianym z boku, tak iż jedna z jej ścian tworzy głąb, idącą od pierwszego planu po prawej ku ostatniemu planowi po lewej stronie, gdzie tworzy kąt ze sceną widzianą z boku. /

/ Po obu stronach sceny tej, wzdłuż kulis, stoją rzędy ławeczek. Kurtynę tworzą dwie kotary, które można rozsuwać. Nad płaszczem Arlekina herb królewski. Z estrady schodzi się do sali szerokimi schodami; po obu stronach tych schodów miejsca dla skrzypków. Przy rampie rząd świec. /

/ Dwa rzędy galerii bocznych, jeden nad drugim; górny rząd podzielony na loże. Nie ma krzeseł w parterze, ten bowiem jest właśnie widownią teatru. W głębi tegoż parteru, tj. na prawo, na pierwszym planie, kilka ławeczek, których dalsze rzędy wznoszą się coraz wyżej. Pod schodami, które prowadzą do górnych miejsc, lecz których widać tylko początek, rodzaj bufetu, oświeconego kandelabrami i udekorowanego wazonami kwiatów, szkłem, porcelaną, ciastami, butelkami itd. /

/ W środku ściany tworzącej głąb, pod galeriami lóż, drzwi prowadzące do sali, które się otwierają, ilekroć wchodzą goście. Na drzwiach, jako też na widocznych miejscach: na bufecie itd. czerwone afisze z napisem „Chlorisa”. /

/ W chwili podniesienia się kurtyny tonie sala jeszcze w półmroku i jest zupełnie pusta. Pająki nad parterem pospuszczane oczekują na lampiarzy. /



SCENA PIERWSZA

/ Publiczność schodzi się powoli. Odźwierny, Rajtarzy, Lokaje, Mieszczanin, Syn jego, Paziowie, Rzezimieszki itd., później Roznosicielka, „Margrabiowie”, Cuigy, Brissaille itd. /

/ Słychać za drzwiami wrzenie zmieszanych głosów; nagle wchodzi szybkim krokiem Rajtar. /


ODŹWIERNY

/ biegnąc za nim /

Hola!… Piętnaście soldów!….


RAJTAR

                        Nie płacę!…


ODŹWIERNY

                        Dlaczego?


RAJTAR

Służę w lekkiej chorągwi domu królewskiego.


ODŹWIERNY

/ do drugiego rajtara, który wszedł tymczasem /

A waść?


DRUGI RAJTAR

                        Mam wolny wstęp…


ODŹWIERNY

/ niedowierzająco /

                        Aa!…


DRUGI RAJTAR

                        Jestem muszkieterem!…


PIERWSZY RAJTAR

/ do drugiego /

Pustki!…
wskazuje pospuszczane pająki
                        Nie zapalono świateł nad parterem.
Mamy czas popróbować floretów…

/ Krzyżują florety, które ze sobą przynieśli, i zaczynają się bić. /


LOKAJ

/ wchodząc /

                        Pst, Jacku!


DRUGI LOKAJ

/ przedtem przybyły /

A co tam?…


PIERWSZY LOKAJ

/ pokazując mu karty i kości, które dobywa z kieszeni /

                        Karty!… Kości!…
siada na ziemi
                        Grajmy!…


DRUGI LOKAJ

/ drwiąco /

                        Po omacku?…


PIERWSZY LOKAJ

/ dobywając z kieszeni świecę, którą zapala i przylepia do podłogi /

Świsnąłem panu memu świecę…


DRUGI LOKAJ

/ siadając do gry /

                        To się chwali…


GWARDZISTA

/ do przechodzącej kwiaciarki /

Najbardziej lubię teatr, kiedy ciemno w sali.

/ Bierze ją wpół. /


JEDEN Z SZERMIERZY

/ dając sztych /

Tusz!


JEDEN Z GRACZÓW

                        Żołądź!…


GWARDZISTA

/ do kwiaciarki, ciągnąc ją ku sobie /

                        Daj całuska!


KWIACIARKA

/ wyrywając się /

                        Jeszcze ktoś zobaczy!


GWARDZISTA

/ pociągając ją w ciemny kąt /

Nie ma strachu!…


JAKIŚ JEGOMOŚĆ

/ siadając na ziemi i rozwijając paczkę z jedzeniem /

                        Przynajmniej człowiek się uraczy…


MIESZCZANIN

/ prowadzący syna /

Stańmy tutaj!…


JEDEN Z GRACZÓW

                        Trzy tuzy!…


PODPITY JEGOMOŚĆ

/ wyciąga butelkę z kaftana i, siadając na ziemi, do siebie /

                        Tak, mój przyjacielu!
Pijmy burgundzkie wino…
pije, po czym z uśmiechem zadowolenia do siebie
                        …w Burgundzkim Hotelu!…


MIESZCZANIN

/ do swego syna /

Ta sala tak wygląda jak mordownia jaka…
pokazując końcem laski pijaka
Pijaki!…
jeden z szermierzy potrąca go wśród szermierki
                        Zabijaki!…
zataczając się na grających
                        Szulery!


GWARDZISTA

/ do kwiaciarki, której nie przestał nagabywać /

                        Buziaka!…


MIESZCZANIN

/ zgorszony, do syna /

Chodźmy stąd!…
uprowadzając go, z patosem
                        I pomyśleć, że to w takiej sali
Zacnego grali Rotrou!…


MŁODZIENIEC

/ tymże tonem /

                        I Corneille'a grali!…


RÓJ PAZIÓW

/ wpada, trzymając się za ręce, i śpiewa, tańcząc farandolę /

Trula!… Traderidera!… Traderi!… Trullala!…


ODŹWIERNY

/ surowym tonem /

Paziowie! Bez tych zbytków!…


PIERWSZY PAŹ

/ tonem obrażonej godności /

                        Panie, zarzut taki…
spostrzegając, że się odźwierny odwrócił, skwapliwie do drugiego pazia
Szpagat masz? …


DRUGI PAŹ

                        Mam dwa kłębki…


PIERWSZY PAŹ

                        I haki?…


DRUGI PAŹ

                        I haki!…


PIERWSZY PAŹ

Będziem z góry na wędkę łowili peruki…


RZEZIMIESZEK

/ zgromadziwszy około siebie kilku podejrzanych drabów /

Pamiętajcie, andrusy, na moje nauki:
Doliniarz musi zawsze ślepia mieć otwarte.

/ Mówi dalej szeptem, z którego później wybrzmiewają pojedyncze wyrazy. /


DRUGI PAŹ

/ woła z parteru do trzeciego pazia na galerii /

Hop! hop! Czy masz dmuchawkę?


TRZECI PAŹ

/ z góry /

                        Mam, i grochu kwartę!

/ Strzela z galerii grochem na dół. /


MŁODZIENIEC

/ do swego ojca /

Co dziś grają?…


MIESZCZANIN

                        Chlorisę…


MŁODZIENIEC

                        Czyja to rzecz?…


MIESZCZANIN

/ uroczyście /

                        Bara.
To jest sztuka pasterska…


JEDEN Z GRAJĄCYCH

                        Wygrywam talara!…


RZEZIMIESZEK

/ robiąc znak wyciągania chusteczki, za sprawą drobnych ruchów /

Chusteczki!…


MIESZCZANIN

/ do syna /

Baro słynie z wykwintu swych wierszy.


JEDEN Z WIDZÓW

/ do drugiego, pokazując mu miejsce na galerii /

Siedziałem tam, gdy Cyda grano po raz pierwszy.


MIESZCZANIN

/ do syna /

Poznasz sławnych aktorów i sławne aktorki,
Jak Montfleury, Bellerose, Jodelet…


RZEZIMIESZEK

/ robiąc znak wyciągania zegarka /

                        Sikorki!


JEDEN Z SZERMIERZY

/ dając sztych /

Tusz znowu!… To już drugi!…


GŁOS Z WYŻSZYCH GALERII

                        Zaświećcież pająki!…


RZEZIMIESZEK

Nożyczkami ostrożnie obcinać koronki…


JEDEN Z PAZIÓW

/ na parterze /

Idzie roznosicielka!…


ROZNOSICIELKA

/ ukazując się za bufetem /

                        Owoce!… Bakalie!…
Orszada!… Limonada!…


GŁOS DYSZKANTOWY

/ w tłumie /

                        Precz z drogi, kanalie!…


JEDEN Z LOKAJÓW

/ zdziwiony /

Margrabiowie!… W parterze?…


DRUGI LOKAJ

/ uspokajająco /

                        At, by drwić z publiki;
Pójdą wnet…

/ Wchodzi rój „Margrabiów”. /


PIERWSZY MARGRABIA

/ widząc, że sala w połowie jest pusta /

                        Cóż, waszmoście, wchodzimy jak łyki,
Bez wrzawy, bez awantur, nie depcąc po nogach.
O pfe, pfe! …
spotykając kilku szlachty pierwej już przybyłych
                        Cuigy!… Brissaille!…

/ Całują się. /


CUIGY

/ tonem wesołym /

                        Codziennie w tych progach,
A wszyscy, jako Talii wielbiciele stali
Przychodzim, choć jak w rogu ciemno jeszcze w sali…


MARGRABIA

Ach, nie wspominaj waszmość o tej mi ohydzie!


DRUGI MARGRABIA

Pociesz się, mój margrabio: oto lampiarz idzie!…


SALA

/ witając zjawienie się lampiarza /

Aaaa!…

/ Publiczność grupuje się około świeczników, które lampiarz zapala. Kilka osób zasiada na galeriach. Lignière wchodzi do parteru, prowadząc pod ramię Chrystiana de Neuvillette. Lignière w stroju nieco zaniedbanym wygląda na pijaka z lepszych sfer. Chrystian, ubrany wykwintnie, lecz niemodnie, zdaje się wielce czymś zajęty i rozgląda się po lożach. /



SCENA DRUGA

/ Ciż sami. Chrystian, Lignière; później Ragueneau i Le Bret. /


CUIGY

                        Lignière!…


BRISSAILLE

/ śmiejąc się /

                        Trzeźwy jeszcze?…


LIGNIÈRE

/ z cicha do Chrystiana /

                        Przedstawić waćpana?…
Chrystian przytwierdza skinieniem głowy
Baron de Neuvillette…

/ Ukłony. /


SALA

/ podczas gdy do góry podciągają pierwszy świecznik zapalony /

                        Aaaa!…


CUIGY

/ patrząc na Chrystiana, półgłosem do Brissaille'a. /

                        Twarzyczka cacana!


PIERWSZY MARGRABIA

/ który to posłyszał /

Phi!…


LIGNIÈRE

/ przedstawiając ich Chrystianowi /

Panowie de Cuigy… de Brissaille…


CHRYSTIAN

/ z ukłonem /

                        Szacunek!


PIERWSZY MARGRABIA

/ do drugiego /

Niebrzydki, tylko w kryzie ten układ koronek
I ta w kaftanie fałda to dziś już niemodnie.


LIGNIÈRE

/ do Cuigy'ego /

Pan przyjeżdża z prowincji…


CHRYSTIAN

                        Właśnie trzy tygodnie
Jak przybyłem, wojaczki pragnąc zakosztować.
Od jutra służę w gwardii, w kadetach…


CUIGY

/ uprzejmie /

                        Winszować!…


PIERWSZY MARGRABIA

/ przyglądając się osobom wchodzącym do lóż /

Oto prezydentowa Aubry…


ROZNOSICIELKA

                        Ciastka, mleko!…


CUIGY

/ do Chrystiana, wskazując mu salę napełniającą się powoli /

Schodzą się…


CHRYSTIAN

                        Tak, i licznie…


PIERWSZY MARGRABIA

                        Płynie jakby rzeką
Cały świat wielki…

/ Wymieniają panie w miarę, jak te wchodzą do lóż, bardzo strojne. Wymiana ukłonów i uśmiechów. /


DRUGI MARGRABIA

                        Patrzcie, oto wchodzą panie
De Guéméné…


CUIGY

                        De Bois-Daufin…


PIERWSZY MARGRABIA

                        Moje kochanie!…


BRISSAILLE

Charigny…


DRUGI MARGRABIA

                        Ta, której służy ku zabawce
Męka serc…


LIGNIÈRE

                        Aaa, pan Corneille siedzi w drugiej ławce!…


MŁODZIENIEC

/ do ojca /

Czy jest kto z Akademii?


MIESZCZANIN

                        Owszem, członków wielu:
Patrz, tam obok Boissata, de la Chambre w fotelu;
A tu Colomby, Boudu, Arbaud przy Bourdonie…
z emfazą
Nie umrze żadne z imion świecących w tym gronie.
Jak to piękne!… Ach!…


PIERWSZY MARGRABIA

                        Baczność! Wyższa lóż galeria;
Przybyły „wykwintnisie”. Oto Felikseria,
Obok Urimedonta i Bartenoita,
Cassandaca…


DRUGI MARGRABIA

                        Ach Boże!… Ach to znakomita!…
Jakże cudne imiona, którymi się wabią!…
Margrabia znasz je wszystkie?…


PIERWSZY MARGRABIA

/ uroczyście /

                        Znam wszystkie, margrabio!


LIGNIÈRE

/ pociągając Chrystiana za sobą na bok /

Przyszedłem tu jedynie tylko dla waćpana.
Bogdanki twej nie widać, wracam więc do dzbana.


CHRYSTIAN

/ tonem błagalnym /

Zostań!… Waść, co znasz wszystkich w mieście i na dworze,
Wyjawisz mi, dla kogo serce moje gorze.


KAPELMISTRZ

/ uderzając smyczkiem o pulpit /

Panowie skrzypki, proszę…


ROZNOSICIELKA

                        Soki!… Winogrona…


CHRYSTIAN

/ głosem wzruszonym /

Ach, duszę mi uciska trwoga nieskończona,
Gdy myślę, że to może kokietka wybredna!…
Cóż jej powiem? — Z rozpaczy schnie mi głowa biedna!…
Choć żołnierz, jam nieśmiały; obca mi ta swada,
Z którą dziś tu swe myśli każdy wypowiada…
z przygnębieniem
Ta wymuskana mowa miesza mnie i trwoży…
wskazując pustą lożę
Ona tu zwykle siedzi, na prawo w tej loży!…


LIGNIÈRE

/ zabierając się do wyjścia /

Idę już.


CHRYSTIAN

/ zatrzymując go jeszcze /

                        Zostań!


LIGNIÈRE

                        Muszę! W karczmie na mnie czeka
D'Assoucy. Tutaj człowiek z pragnienia się wścieka.


ROZNOSICIELKA

/ przechodząc obok z pełną tacą /

Oranżada?…


LIGNIÈRE

                        Pfe!…


ROZNOSICIELKA

                        Mleko?…


LIGNIÈRE

                        Dbrum!…


ROZNOSICIELKA

                        Riv'zalto?…


LIGNIÈRE

                        Zgoda!
do Chrystiana
Zostaję…
do roznosicielki
                        Niech mi aśćka rivesalta poda!…

/ Siada przy bufecie. Roznosicielka nalewa mu lampkę wina. /


PUBLICZNOŚĆ

/ witając wejście uciesznego grubasa /

Ragueneau!…


LIGNIÈRE

/ do Chrystiana /

                        Poznasz waćpan zacnego dziwaka!


RAGUENEAU

/ w stroju wyświątecznionego pasztetnika, podchodząc skwapliwie ku Lignière'owi /

Czy wasza cześć nie widział pana Bergeraca?…


LIGNIÈRE

/ przedstawiając go Chrystianowi /

Komediantów pasztetnik to i rymotworów!


RAGUENEAU

/ tonem uciesznego protestu /

Ooooo!…


LIGNIÈRE

                        Wszakżeś Mecenasem jest tych głodomorów?…


RAGUENEAU

Ee, żarty!… Ci panowie stołują się u mnie…


LIGNIÈRE

Na kredyt… Sam jest zdolnym poetą…


RAGUENEAU

                        Tak szumnie!…
To jeno goście moi łaskawie tak bają!…


LIGNIÈRE

Kocha się w rymach…


RAGUENEAU

/ zapalając się /

                        To prawda, że mnie upajają!…
Ach tak!… Za małą odę, albo też sonecik…


LIGNIÈRE

Dajesz autorom pasztet…


RAGUENEAU

                        Malutki pasztecik!…


LIGNIÈRE

/ na stronie /

Poczciwiec! Jak się broni!…
głośno
                        Przecież wiem, człowieku,
Żeś dał tort za triolet…


RAGUENEAU

                        Strucelkę!…


LIGNIÈRE

/ surowo /

                        Na mleku!
A teatr lubisz?…


RAGUENEAU

/ z zapałem /

                        Lubić?… Ja za nim przepadam!…


LIGNIÈRE

Odpowiedz mi otwarcie; pytanie ci zadam:
Za wstęp ciastkami płacąc, musiałeś dać wiele
Za wejście twoje dzisiaj?…


RAGUENEAU

                        Ej nie, bagatelę:
Trzy babki i piętnaście pączków ze śmietaną…
rozglądając się z niepokojem po sali
To dziwna, że nie widać pana de Cyrano!…


LIGNIÈRE

Czemu?…


RAGUENEAU

/ z przejęciem /

                        Montfleury gra dziś…


LIGNIÈRE

                        Istotnie ta fasa
Dzisiaj w roli Fedona owieczki tu pasa;
Lecz jakiż to ma związek z Cyrana osobą?…


RAGUENEAU

To wasza miłość nie wie?… Mają coś ze sobą:
Pan Cyrano przez miesiąc wzbronił grać tej hadzi…


LIGNIÈRE

No i…


RAGUENEAU

/ z uciesznym naciskiem /

                        Montfleury gra dziś…


CUIGY

/ który uprzednio zbliżył się do tej grupy /

                        Cóż na to poradzi?…


RAGUENEAU

Ho, ho!… Ja coś przeczuwam!…


PIERWSZY MARGRABIA

                        Kto zacz ten Cyrano?…


CUIGY

To chłopczyk, co w ukropie duszę ma kąpaną!…


DRUGI MARGRABIA

Szlachcic?…


CUIGY

                        Tak!… Służy w gwardii, w kadetach Carbona.
wskazując szlachcica, który chodzi tam i sam po sali, jak gdyby kogoś szukał
Lecz oto właśnie Le Bret, druh tego Gaskona;
On nam powie…
woła go
                        He, Le Bret…
Le Bret podchodzi
                        Waść szukasz Cyrana?…


LE BRET

Tak… jestem niespokojny!


CUIGY

                        Prosimy waćpana.
Powiedz co to za człowiek, wszak z sobą żyjecie?…


LE BRET

/ z miłością /

Znakomitszej istoty nie ma na tym świecie!…


RAGUENEAU

Rymopis!…


LE BRET

                        Muzyk zdolny!…


BRISSAILLE

                        Fizyk!…


CUIGY

                        Zawadiaka!…


LIGNIÈRE

A jaki cudak pyszny, butna mina jaka!…


RAGUENEAU

O, tak, tak, dziwak z niego!… I wątpię okrutnie,
By tę postać, co z tłumu odrywa się butnie,
Uroczysty pan Champaigne uwiecznił na płótnie…
Lecz przesadny, dziwaczny, pocieszny, szalony,
Dla Callota on jakby umyślnie stworzony,
Ten warchoł ponad wszystkie cudacki warchoły:
Kapelusz… o trzech czubach!… kaftan… sześciopoły!…
I płaszcz, który zadziera z tyłu jego buta
Szpadą… niby zuchwały ogon u koguta…
Butniejszy niźli wszystkie Gaskończyki razem,
Dumnego Artabana będący obrazem,
Dźwiga on ponad sutą kryzą Pulcinelli
Nos… Ach, waszmoście mili, czyście też widzieli
Ten nos?… Na widok jego, gdy się z nim przechadza,
Zbiera nas chęć zawołać: „Ależ nie, przesadza!…”
I patrzym, zali tego nie złoży toboła…
Ale pan de Cyrano nie składa go zgoła!…


LE BRET

/ potakując głową /

O, nie — i śmiercią karci każde o nim słowo!


RAGUENEAU

/ z dumą /

Jego szpada nożyczek Parki jest połową!…


PIERWSZY MARGRABIA

/ wzruszając ramionami /

Nie przyjdzie!…


RAGUENEAU

                        Trzymam zakład.


PIERWSZY MARGRABIA

                        O co?…


RAGUENEAU

                        O kuraka
À la Ragueneau!


MARGRABIA

/ śmiejąc się /

                        Dobrze!…

/ Szmer podziwu w sali. Roksana zjawiła się w swej loży i siada na przodzie; ochmistrzyni jej w głębi. Chrystian, płacąc roznosicielce za wino wypite przez Lignière'a, nie spostrzega na razie Roksany. /


DRUGI MARGRABIA

/ w zachwycie /

                        Jakaż piękna, jaka!…
Nie, po prostu przeraża blaskiem swej urody!…


PIERWSZY MARGRABIA

Brzoskwinia, co się dwiema uśmiecha jagody…


DRUGI MARGRABIA

A tak świeża, że patrzeć nie można bez szkody,
I zakatarzysz serce, stając przy niej z bliska!…


CHRYSTIAN

/ podnosi głowę, spostrzega Roksanę i porywając Lignière'a za ramię, z żywością /

To ona!…


LIGNIÈRE

/ patrząc /

                        A, to ona?…


CHRYSTIAN

                        Mów!… Lęk mnie uciska!…


LIGNIÈRE

/ pijąc drobnymi haustami swe rivesalto /

To Magdalena Robin, przezwiskiem Roksana,
Wykwintnisia…


CHRYSTIAN

                        Niestety!


LIGNIÈRE

                        Kuzynka Cyrana,
O którym tu mówiono… Jest panną, sierotą;
Mieszka z swą ochmistrzynią…

/ Tymczasem wszedł do loży Roksany pan wykwintnie ubrany, z błękitną wstęgą orderową przez plecy, i stojąc, począł rozmawiać z Roksaną. /


CHRYSTIAN

/ gorączkowo /

                        Ten człowiek tam, kto to?…


LIGNIÈRE

/ którego już trunek zaczyna rozmarzać, przymrużając oczy /

He,he, he, to de Guiche jest!… Hrabia… Pan bogaty…
Zadurzony w Roksanie na śmierć, lecz żonaty
Z siostrzanką Richelieugo… Więc swata ją z innym,
Który jest wicehrabią…
z szyderczym naciskiem
                        razem i… uczynnym!…
Ten kmotr zwie się de Valvert… Panna się opiera,
Ale de Guiche jest możny i wielki przechera…
Może zgnieść, zdusić pannę, samą, nie ze szlachty!
Zresztą już odsłoniłem w piosnce te konszachty…
Cięta jest… zwłaszcza koniec… Muszą źli być srodze!…
Czy chcesz waćpan posłuchać?…

/ Powstaje z podniesioną szklanicą, chwiejąc się, gotów śpiewać. /


CHRYSTIAN

                        Nie, dzięki!… Odchodzę.


LIGNIÈRE

Gdzie?


CHRYSTIAN

                        Szukać tego Valvert.


LIGNIÈRE

                        Nie idź… W sieć ich wpadłszy,
Zginiesz jak mucha…
pokazując mu okiem Roksanę
                        Zostań. Roksana tu patrzy!…


CHRYSTIAN

Prawda…

/ Od tej chwili, z głową podniesioną, z ustami rozwartymi, nie przestaje na nią patrzeć w zachwycie. Grupa rzezimieszków, widząc go zagapionego w ten sposób, zbliża się do niego powoli. /


LIGNIÈRE

                        To ja odchodzę… Chcę pić… W karczmie czeka
D'Assoucy…

/ Wychodzi, zataczając się. /


LE BRET

/ który obszedłszy całą salę, zbliżył się do Ragueneau'a, z otuchą /

                        Coś nie widać naszego człowieka!…


RAGUENEAU

Przyjdzie…


LE BRET

/ z otuchą /

                        Może ceduły nie czytał dziś wcale!…


SALA

Nuże!… Fora!… Kurtyna!… Zaczynać, guzdrale!



SCENA TRZECIA

/ Ciż sami, oprócz Lignière'a de Guiche, Valvert, później Montfleury. /


PIERWSZY MARGRABIA

/ widząc hrabiego de Guiche, który zeszedłszy z loży Roksany, idzie przez parter, otoczony usłużną szlachtą, między którą wicehrabia de Valvert. /

Patrz!… De Guiche!… Z jakim dworem!… Phi, phi!… Tam do kata!…


DRUGI MARGRABIA

Znowu jeden Gaskończyk…


PIERWSZY MARGRABIA

                        Gaskon dyplomata,
Taki dojdzie wysoko… Słuchaj, moja rada:
Submitować mu nasze atencje wypada…

/ Podchodzą ku niemu. /


DRUGI MARGRABIA

Jaka to barwa tych cudnych szarf, hrabio Guiche:
Baise moi ma mignonne, czyli też ventre de biche?


DE GUICHE

To Espagnol malade jest…


PIERWSZY MARGRABIA

                        Barwa ta nie kłamie,
Krucho będzie z Hiszpanem, gdy pozna twe ramię.


DE GUICHE

/ wskazując na scenę /

Idę tam, a waszmościów scena czy nie zwabia?
Chodźmy, chodźmy!…
Podąża ku scenie w towarzystwie margrabiów i szlachty. W drodze przystaje i woła
                        No, Valvert, chodźże!…


CHRYSTIAN

/ który to wszystko widział i słyszał, drgnął, usłyszawszy to nazwisko /

                        Wicehrabia.
Rękawicę mu rzucę w twarz; zabiję w walce…
Sięga do kieszeni i znalazłszy tam rękę rzezimieszka, odwraca się zdumiony…
                        Co?…


RZEZIMIESZEK

Aj!…


CHRYSTIAN

/ nie wypuszczając jego ręki /

                        Szukam rękawic…


RZEZIMIESZEK

/ z kwaśnym uśmiechem /

                        A znalazł waść palce!…
zmieniając ton, półgłosem i skwapliwie
Puść mnie, waszmość. W zamianę powiem tajemnicę.


CHRYSTIAN

/ nie wypuszczając jego ręki /

Jaką?


RZEZIMIESZEK

Lignière, co stąd przed chwilą wyszedł na ulicę…


CHRYSTIAN

No i cóż?…


RZEZIMIESZEK

                        …umrze dzisiaj… Pewien pan — figura!…
Śmiertelnie się obraził piosnką jego pióra,
I stu ludzi — ja z nimi! — pod zmrok wieczorowy
Ma dziś czekać w zasadzce… Nie uniesie głowy!…


CHRYSTIAN

Kto zacz ów pan?…


RZEZIMIESZEK

                        To sekret!…


CHRYSTIAN

/ wzruszając ramionami /

                        Głupiś!…


RZEZIMIESZEK

/ z wielką godnością /

                        Zawodowy…


CHRYSTIAN

Gdzież stanie ta zasadzka?…


RZEZIMIESZEK

                        Brama Nesle, przy wieży…
On musi iść tamtędy… Niech waść ostrzec bieży!!


CHRYSTIAN

/ wypuszczając wreszcie jego rękę /

Lecz gdzież znajdę go teraz?


RZEZIMIESZEK

                        Od szynku do szynku
Musi go waszmość szukać wszędzie, bez spoczynku.
Pod Paskiem, który trzeszczy, pod Trzema Lejkami,
Pod Złotą Prasą, pod Szyszką, Dwiema Pochodniami,
A wszędzie pozostawić karteczkę dla niego…


CHRYSTIAN

Tak, lecę!… Ha, łajdaki!… Stu!… Stu na jednego!…
spoglądając z czułością na Roksanę
Kochana! Ją porzucić…
rzucając wściekłe spojrzenie Valvertowi
                        i jego zostawić!…
Lecz Lignière!… Lecę, muszę z matni go wybawić!…

/ Wybiega skwapliwie. De Guiche, wicehrabia, margrabiowie i szlachta znikają za kotarą, by się usadowić w ławeczkach na scenie. Parter szczelnie zapełniony, tudzież loże i galerie. /


WSZYSCY

Fora!…


MIESZCZANIN

/ którego peruka unosi się, poderwana wędką przez pazia z drugiej galerii. /

Moja peruka!…


GŁOSY WŚRÓD TŁUMU

                        Łysy, patrzcie, łysy!…
Ha, ha, ha!… Brawo pazie!…


MIESZCZANIN

/ wygrażając pięścią, rozwścieczony /

                        Hultaje!… Urwisy!…


ŚMIECHY

/ z początku bardzo głośne, potem coraz cichsze /

Ha, ha, ha!… Ha, ha, ha, ha!… Ha, ha, ha!… Ha, ha, ha!…

/ Milczenie zupełne. /


LE BRET

/ zdziwiony /

Co to?… Zamilkli nagle?
jeden z widzów szepce mu coś do ucha
                        Aaa!…


WIDZ

                        Ręczył mi za to…


SZMERY WŚRÓD PUBLICZNOŚCI

Przyszedł!… Gdzież tam!… Z pewnością!… Jest w loży za kratą…
Wszystkie oczy zwracają się w stronę zakratowanej loży.
Ha, Kardynał!… Kardynał!… Kardynał!… Kardynał!…


JEDEN Z PAZIÓW

Przepadł kawał, a tak się uciesznie zaczynał!


GŁOS JEDNEGO Z MARGRABIÓW

/ za kotarą, wśród milczenia /

Rozjaśnijcież tę świecę!…


DRUGI MARGRABIA

/ wystawiwszy głowę spoza kotary /

                        Stołka!…

/ Podają krzesło ponad głowami z ręki do ręki. Margrabia bierze je, nie zaniedbawszy rzucić kilku całusków w stronę lóż. /


JEDEN Z WIDZÓW

                        Cyt! Kurtyna!…

/ W tej chwili słychać trzy stuknięcia, obwieszczające początek przedstawienia. Kotara się rozsuwa. Widać margrabiów, siedzących po obu stronach sceny w postawach zuchwałych. Kurtyna w głębi przedstawia dekorację do sztuki pasterskiej. Cztery małe kryształowe świeczniki oświecają scenę. Skrzypki grają przyciszonym głosem. /


LE BRET

/ z cicha do Ragueneau'a /

Montfleury wyjdzie pierwszy?…


RAGUENEAU

/ również z cicha /

                        Tak, to on zaczyna!…


LE BRET

No, oddycham nareszcie: nie ma Bergeraca…
Ach, jakże mnie to cieszy!…


RAGUENEAU

                        Przegrałem kuraka!…


LE BRET

/ żartobliwie /

Tym lepiej!… Byłby twardy z Cyrana przyprawą!…

/ Słychać głos kobzy i Montfleury ukazuje się na scenie, ogromny, w kostiumie pasterza ze sztuki pasterskiej, w kapeluszu osadzonym na bakier i przystrojonym różami, dmuchając w kobzę, której jedna duda wstążkami jest ubrana. /


PARTER

/ klaszcząc /

Montfleury!… Ha, Montfleury!… Brawo!… Brawo!… Brawo!…


MONTFLEURY

/ dziękuje, kłaniając się na wszystkie strony, po czym zaczyna grać rolę Fedona /

„Szczęsny, komu bogowie zażyć dają wczasów
W ustroni, z dala dworu, w pośród ciszy lasów,
I gdy Zefir w drzew liściach szumi pieśń arfianą…”


GŁOS

/ z głębi parteru /

Łajdaku!… Wszak przez miesiąc grać ci zakazano!…

/ Przerażeni. Wszyscy odwracają się w stronę głosu. Szemrania. /


ZMIESZANE GŁOSY

Cóż to?… Co tam za hałas?…

/ Publiczność w lożach powstaje, by móc widzieć. /


CUIGY

                        Ha, to on!…


LE BRET

/ osłupiały /

                        Cyrano!…


GŁOS

Ruszaj stąd, królu błaznów!…


CAŁA SALA

/ z oburzeniem /

                        Ooo!…


MONTFLEURY

                        Ależ!…


GŁOS

                        Precz z sali!…


GŁOSY

/ z parteru i lóż /

Cicho!… Dość już!… Montfleury!… Nie bój się!… Graj dalej!…


MONTFLEURY

/ niepewnym głosem /

„Szczęsny, komu bogowie zażyć dają…”


GŁOS

/ coraz groźniejszy /

                        Nuże!
Czy chcesz, bym ci las kijów zaszczepił na skórze?…

/ Ponad głowami ukazuje się ramię, które laską wygraża. /


MONTFLEURY

/ coraz słabszym głosem /

„Szczęsny ko…”

/ Laska wygraża. /


GŁOS

                        Precz w tej chwili!…


PARTER

                        Och!…


MONTFLEURY

/ zdławionym głosem /

                        „…komu bogowie…”


CYRANO

/ wskoczywszy na krzesło wśród parteru, z założonymi rękami, w kapeluszu o kryzie do góry nad czołem podniesionej; wąs najeżony, nos przerażający. /

Ejże!… Bo się rozgniewam.

/ Wrażenie ogromne. /



SCENA CZWARTA

/ Ciż sami, Cyrano; później Bellerose i Jodelet. /


MONTFLEURY

/ do margrabiów /

                        Ratujcie panowie!…


JEDEN Z MARGRABIÓW

/ niedbale /

Grajże! Co będziesz słuchał!…


CYRANO

                        Słysz, ty: wara!… zasię!…
Bobyś mnie zmusił pysk ci trzepać, ty grubasie.


MARGRABIA

Dość już!…


CYRANO

                        Niech markiziątka milczą, radzę szczerze,
Inaczej laską moją wstążki ich przemierzę!…


WSZYSCY MARGRABIOWIE

/ zrywają się /

To zanadto!… Montfleury!…


CYRANO

                        Precz z nim, póki proszę,
Bo mu uszy obetnę i brzuch wypatroszę!…


GŁOS JAKIŚ

Jednak…


CYRANO

                        Precz z nim!…


INNY GŁOS

                        Lecz…


CYRANO

                        Cóż to?… On jeszcze tu stoi?…
zakasując rękawy
Dobrze!… Idę na scenę, by jako przystoi
Pokrajać w płatki ową mortadelę włoską!…


MONTFLEURY

/ z wymuszoną godnością /

Lżąc mnie, obrażasz waszmość ciężko Talię boską!…


CYRANO

/ z ironiczną grzecznością /

O, gdyby muza owa, dla której waść niczem,
Miała zaszczyt się spotkać z waszmości obliczem,
To, widząc cię jestestwem tak tłustem, a durnem,
Palnęłaby cię — wierz mi! — gdzieś swoim koturnem!…


PARTER

Montfleury!… No, Montfleury!… Nuże!… Sztuka Bara!…


CYRANO

/ do tych, którzy wołają w jego sąsiedztwie /

Błagam was! Cierpliwości przebierze się miara!…
Pochwa moja znudzona rzygnie ostrzem miecza!…


TŁUM

/ cofając się /

Och!… Och….


CYRANO

/ do Montfleury'ego /

                        Precz mi ze sceny!…


TŁUM

/ stojący za Cyranem, następuje, mrucząc: /

                        Ech! Ech!


CYRANO

/ zwracając się żywo w tę stronę /

                        Ktoś zaprzecza!?

/ Tłum cofa się znowu skwapliwie; wokoło Cyrana wytwarza się próżne miejsce. /


GŁOS JAKIŚ

/ z głębi parteru, śpiewając: /

Tańczyć każe nam Cyrano
Tak, jak jego gra organik,
Lecz Chlorisa będzie graną,
Chce, czy nie chce nasz tyranik!…


CAŁA SALA

/ śpiewa /

                        I Chlorisa będzie graną!…


CYRANO

Jeśli mi się ozwiecie jeszcze jednym tonem,
To zatłukę was wszystkich!…


JAKIŚ MIESZCZANIN

                        Waść nie jest Samsonem!…


CYRANO

Czy nie raczysz mi waszmość pożyczyć swej szczęki?…


JAKAŚ DAMA

/ w loży /

Niesłychane!…


JAKIŚ PAN

                        To skandal!…


MIESZCZANIN

                        To prawdziwe męki!…


JEDEN Z PAZIÓW

A to kawał!…


PARTER

                        Ksy, ksy, ksy!… Montfleury!… Cyrano!…


CYRANO

Milczeć!…


PARTER

/ rozochocony /

                        Bee!… Kukuryku!… Hau, hau, hau!… Hi-haa-o!…


CYRANO

Ja wam…


JEDEN Z PAZIÓW

                        Miau!…


CYRANO

                        Ja wam pisnąć zakazuję słowo,
I cały — jak jest! — parter wyzywam zbiorowo!…
Otwieram listę!… Sam tu, młody bohaterze!…
Każdy w swojej kolei, numer po numerze!…
Dalej!… Kto chce rozpocząć poczet znakomity?…
do pojedynczych widzów w swym sąsiedztwie, którzy zaprzeczają gestem
Waćpan?… Nie!… Może waść?… Nie!… Z wszelkimi zaszczyty
Wyprawię tego, który pierwszy stanie w walce!…
Niech w górę ci, co umrzeć chcą, podniosą palce!…
Milczenie.
Czy skromność waszą razi widok nagiej stali?…
Co?… Nikt?… Żadnego palca?… Dobrze!… Idźmy dalej!…
Otóż chcę teatr leczyć z tego opuchnięcia
Gdy samo nie ustąpi…
uderzając dłonią po szpadzie
                        przejdziemy do cięcia!…

/ Złazi z krzesła i usiadłszy w środku koła, jakie się wytworzyło, poczyna tak, jak gdyby był u siebie w domu. /


MONTFLEURY

Ja…


CYRANO

/ do niego /

                        Słuchaj: klasnę trzykroć, a kiedy „trzy” powiem,
Pamiętaj pełnio jedna, abyś stał się nowiem!…


PARTER

/ rozochocony /

Ha, ha, ha, ha!…


MONTFLEURY

                        Ja sądzę…


JAKIŚ GŁOS

/ z loży /

                        Zostań!…


CYRANO

/ klaszcząc w dłonie /

                        Raz!…


PARTER

                        Zostanie!…
Nie zostanie!…


MONTFLEURY

                        Panowie, takie moje zdanie!…


CYRANO

/ ta sama gra /

Dwa!…


MONTFLEURY

                        Jestem przekonany, że lepiej niżeli…


CYRANO

/ ta sama gra /

Trzy!…

/ Montfleury znika, jak gdyby się zapadł w ziemię. Burza śmiechu, gwizdania i szyderczych okrzyków. /


SALA

                        Hu!… Hu!… Podły!… Wróć się!…


CYRANO

/ rozpromieniony, rozpierając się i zakładając noga na nogę /

                        Niechaj się ośmieli!…


JAKIŚ MIESZCZANIN

Orator sceny!…

/ Bellerose zjawia się; ukłon. /


LOŻE

                        Aa!… A!… Bellerose raport składa!…


BELLEROSE

/ wykwintnie /

Wysoka szlachto!…


PARTER

                        Nie!… Nie!… Jodelet niech gada!…


JODELET

/ występuje i tonem błazna przez nos /

Cielęta!…


PARTER

                        Brawo!… Ha, ha!… Wybornie!…


JODELET

                        Bez brawa!…
Tragik, co wam tak brzuchem do serca przystawa,
Uczuł nagle…


PARTER

                        Tchórz podły…. Pfe!… Przed groźbą strusiał!…


GŁOSY

Niech powróci!…


JODELET

                        Nie może!…


GŁOS JAKIŚ

                        Czemu?…


JODELET

                        Bo wyjść musiał!…

/ Śmiechy. /


MŁODZIENIEC

/ do Cyrana /

Koniec końców, mój panie, jakie masz powody
Tak ścigać Montfleury'ego?…


CYRANO

/ z udaną uprzejmością /

                        Mój gąsiaku młody,
Mam ich dwa, zaś już każdy z nich za siebie starczy,
Naprzód lichy to aktor, bo drze się i warczy,
Rąbiąc ze stękiem drwala takie wiersze, które
Winny ulatać lekko, swobodnie… Po wtóre…
To mój sekret…


STARY MIESZCZANIN

/ siedzący za krzesłem Cyrana /

                        Toż waszmość bezwzględnie, wyniośle
Nie dajesz nam Chlorisy słuchać…


CYRANO

/ zwracając się z krzesłem ku niemu, z udanym szacunkiem /

                        Stary ośle,
Wiersze starego Bara ni z mięsa, ni z pierza,
Ściśle mówiąc, niewarte nawet i halerza.
Bez wyrzutu sumienia krzyczę zatem: haro!…


WYKWINTNISIE

/ w lożach /

Ach!… Ach!… Moja kochana!… Słyszałaś?… Nasz Baro!…
Boże!… Co za zuchwalstwo!…


CYRANO

/ zwracając się ku lożom z galanterią /

                        Śliczne moje panie,
Promieniejcie, kwitnijcie, to wasze zadanie!
Czarujcie nas uśmiechem w słodkie sny i bądźcie
Muzami naszych wierszy, ale ich nie sądźcie!…


BELLEROSE

Oj, te pieniądze, które zwrócić nam wypadnie!…


CYRANO

/ zwracając się krzesłem ku scenie /

Tyś jeden tu przemówił roztropnie i składnie!
Dziury nie chciałbym zrobić w Tespisowej szacie.
wstaje i rzuca na scenę kieskę z pieniędzmi
Łapcie!… Hopla!… I milczeć; wszak krzywdy nie macie!…


SALA

/ w zdumieniu /

Ach!… Ach!…


JODELET

/ podnosi kieskę i ważąc ją w dłoni /

                        Gdy waszmość zechcesz, to po takiej cenie
Możesz nam choćby co dzień zrywać przedstawienie.


SALA

Hu!… Hu!…


JODELET

                        Niech z nas urąga, kto chce, niechaj syka!…


BELLEROSE

/ do Jodeleta /

Trzeba salę opróżnić!…


JODELET

/ do publiczności /

                        Teatr się zamyka!…

/ Publiczność zaczyna wychodzić. Cyrano przypatruje się temu z zadowoleniem. Jednakże, przysłuchując się następującej scenie, tłumy przystają. Kobiety w lożach, które wstały i ubrały się w płaszcze, zatrzymują się, nasłuchując, i siadają po chwili znowu. /


LE BRET

/ do Cyrana /

                        To szaleństwo!…


NATRĘT

/ zbliżając się do Cyrana /

                        Montfleury!… Panie, co za skandal.
Wszak to protegowany książęcia de Candale!…
Czy masz pan protektora?…


CYRANO

                        Nie mam!…


NATRĘT

                        Nie masz?…


CYRANO

                        Zgoła!…


NATRĘT

Co? Nie masz waść magnata, co cię bronić zdoła?…


CYRANO

/ zniecierpliwiony /

Mówiłem już!… Aść, widzę, w uszach masz zatyczkę!…
Nie, protektora nie mam…
kładąc dłoń na rękojeści
                        lecz orędowniczkę!…


NATRĘT

To pewnie waść opuścisz gród nasz?…


CYRANO

                        To zależy!…


NATRĘT

Ba, panie, to nie żarty, niech mi waszmość wierzy!
Książę de Candale ramię długie ma i duże.


CYRANO

Nie dłuższe od mojego…
wskazując szpadę
                        Gdy go tym przedłużę.


NATRĘT

Toż waść nie zechcesz twierdzić…


CYRANO

                        Owszem, twierdzę właśnie!…


NATRĘT

Lecz…


CYRANO

/ zniecierpliwiony /

                        Dość już!… Teraz ruszaj asan! Niech cię jaśnie…
Albo nie, stój!… I niechaj mi asindziej powie,
Czemu się tak przyglądasz mojemu nosowi?…


NATRĘT

/ osłupiały /

Ja… ja…


CYRANO

/ następując /

                        Cóż w nim dziwnego?…


NATRĘT

/ cofając się /

                        Wasza miłość raczy
Mylić się…


CYRANO

/ jak wyżej /

                        Zali krzywy jest jak dziób puchaczy?…


NATRĘT

/ jak wyżej /

Ja…


CYRANO

                        Czy też może dynda na wzór trąby słoniej?…


NATRĘT

Ależ…


CYRANO

                        Może brodawek pełny?…


NATRĘT

                        Niech Bóg broni!…


CYRANO

Więc jeśli czasem mucha po nim sobie chodzi,
Czy to dziw?…


NATRĘT

                        Ależ panie…


CYRANO

                        Szydzić czyż się godzi?…


NATRĘT

Toż ja z waszmości nosa ani myślę szydzić.
Ja na niego nie patrzę, ja go nie chcę widzieć!…


CYRANO

Aść nie chcesz widzieć?… Czemu? Proszę uniżenie!…


NATRĘT

Och…


CYRANO

                        Czyż swym widokiem budzi obrzydzenie?…


NATRĘT

Ależ ja…


CYRANO

                        Barważ jego, sądzisz aść, niezdrowa?…


NATRĘT

Ja…


CYRANO

                        Kształt nieprzyzwoity…


NATRĘT

                        Niechże Bóg uchowa!…


CYRANO

Dlaczegóż mu się asan przypatrujesz drwiąco?
Pewnie ci wielkość jego zdaje się rażącą?…


NATRĘT

P-p-rzeciwnie p-pan masz m-m-mały… m-maciupeńki nosek!


CYRANO

/ groźnie /

Co?… Jak?… Do kroć tysięcy piorunowych krzosek!
Jak asan śmiesz posądzać mnie o śmieszność taką?
Mój nos mały? O, hola!…


NATRĘT

                        B-b-boże mój!…


CYRANO

                        Pokrako!
Płaskonosie ty nędzny, głupcze niedołężny,
Wiedz o tym, że mój nos jest olbrzymi… potężny!
I że z narośli takiej jestem wielce dumny,
Gdyż nos wielki mieć może tylko mąż rozumny,
Uprzejmy, dobry, hojny, sprawiedliwy, mężny,
Wspaniałomyślny, miły — słowem miary takiej
Jak ja!… miary, do której, hetko lada jaki,
Ty nie dorośniesz nigdy, bo niesławne lico,
Którego tu karzącą dotykam prawicą…

/ Daje mu policzek. /


NATRĘT

Aj!…


CYRANO

                        …z polotu, z liryzmu, z ducha cech, z godności,
Ze znamion cnót szlachetnych i z malowniczości,
Krótkimi słowy: z nosa równie jest wyzute…
obraca go plecami ku sobie i łącząc gest ze słowami
Jak ta w końcu twych pleców, w którą godzę butem!…


NATRĘT

/ uciekając /

Gwałtu!… Rety!… Dla Boga!…


CYRANO

                        Nauczka dla kpiarzy,
Co by chcieli dworować ze środka mej twarzy,
Przy tym mam zaszczyt donieść jeszcze, że jeżeli
Ów dworniś, który z niego szydzić się ośmieli,
Pieczętuje się herbem jako urodzony,
Mam zwyczaj nieco wyżej i z przeciwnej strony,
Wprzód nim go z moich ręku w świat wypuszczę dalej,
Przykładać mu nie skórę, lecz… kawałek stali!…


DE GUICHE

/ który z „margrabiami” zeszedł był ze sceny /

Ależ ten pan nas nudzi…


WICEHRABIA DE VALVERT

/ wzruszając ramionami /

                        Chwali się i chwali!…


DE GUICHE

Niktże mu nie odpowie?…


WICEHRABIA

                        Czekaj, mości grafie,
Ja mu tę brzydką gębę wnet zamknąć potrafię.
Powiem mu coś… Zobaczysz, jak ja mu dogodzę…
Podchodzi do Cyrana, który na niego patrzy, i stanąwszy przed nim ze śmieszną butą
Waszmość masz nos… cha, cha, cha!… srodze wielki…


CYRANO

/ z powagą /

                        Srodze!…


WICEHRABIA

/ śmiejąc się /

Cha, cha!…


CYRANO

                        I to już wszystko?…


WICEHRABIA

                        Ależ.


CYRANO

                        Nie, młokosie,
To krótko!… Można było rzec o moim nosie
Daleko więcej. Tonów przebiegając skale,
Można było na przykład powiedzieć: *Zuchwale*:
„Ja, mosanie, nos mając wyrosły tak szpetnie,
Biegłbym do cyrulika, niech mi go obetnie”.
*Przyjaźnie*: „Z takim nosem pić nie sposób z czarek,
Wać byś się zaopatrzyć powinien w lewarek!”
*Ze swadą, uroczyście*: „Ten nos to zrąb skały!
To przylądek!… Co mówię? To półwysep cały!…”
*Ciekawie*: „Na co służy ten długi futerał?
Czyżby kałamarz lub też nożyczki zawierał?…”
*Z magnacka*: „Hej, człowieku, czy ten hak jest modny?
Jako wieszadło sukien, musi być wygodny!…”
*Z przymileniem*: „Czy aść się tak kochasz w przyrodzie,
Żeś tu postawił grzędziel ptaszkom ku wygodzie?…”
*Z prostacka*: „A wściórności! To ci nos! Dla Boga!
Musi to albo dynia, albo rzepa sroga!…”
*Lirycznie*: „Waszmość chyba musisz być trytonem,
Że z taką chodzisz konchą!”… *Bakalarskim* tonem:
„Jedynie zwierz ów, który w Arystofanesie
Hippokampelefantokamelosem zwie się,
Mógł się poszczycić równie potężnym tobołem
Kości, chrząstek i mięsu, wiszących pod czołem!”
*Troskliwie*: „Strzeż się waszmość!… Nosa twego brzemię
Gotowo cię pociągnąć i bęcniesz na ziemię!…”
*Przezornie*: „Kup futerał aść dla swego nosa,
By nie zjadły barw jego słońce, deszcz i rosa!…”
*Jowialnie*: „Mówią ludzie, że gdy waszeć pali
Fajeczkę, to mu z nosa dym tak gęsty wali,
Że sąsiady wołają: »Pali się w kominie!…«”
*Stylem epickim*: „Krew, gdy z tego nosa płynie,
W szeroką się rozlewa toń Czerwone Morze!…”
*Z szacunkiem*: „Pozwól waćpan, że mu hołd swój złożę,
To się nazywa dwór mieć, srogą basztą zbrojny!…”
*Z emfazą*: „Zakatarzyć — o nosie dostojny! —
Mógłby cię tylko powiew Boreasza skrzydeł…”
*Z podziwem*: „Cóż za godło dla składu pachnideł!…”
*Naiwnie*: „Kiedyż zwiedzić można ten budynek?…”
*Z żołnierska*: „Szwadron!… Baczność!… Bojowy ordynek!…
Marsz, marsz!… Broń do ataku!… Hura na baterię!…”
*Praktycznie*: „Puść asindziej nos ten na loterię;
Zaiste nos tak wielki będzie wielkim losem!…”
Wreszcie na wzór Pyrama *poszlochując* głosem:
„Patrzcie, to nos, którego przewrotność zbrodnicza
Zepsuła władcy swemu harmonię oblicza!
Łotr, teraz wstydem płonie!…” Oto w krótkim słowie,
Coś mógł acan powiedzieć, mając olej w głowie.
Lecz sprytu, lecz dowcipu nie ma w twej stodole,
O, najnędzniejszy z tworów na tym łez padole!
A wiedza twa nie wznosi się nad poziom sfery,
Objętej wiadomymi czterema litery!
Zresztą, choćbyś miał wiedzy i dowcipu prawie,
Byś mógł ku tych szlachetnych galerii zabawie
Uraczyć mnie podobnie szalonymi żarty,
Wiedz, iżby ćwierć ćwiarteczki jednej części czwartej
Pierwszego słowa z ust twych nie wyszła bezkarnie,
Bo to, com tu o nosach powiedział figlarnie,
Wybaczam, po przyjaźni, sobie, gdy je głoszę,
Lecz wara!… z ust innego żadnych drwin nie znoszę!…


DE GUICHE

/ chcąc odciągnąć wicehrabiego, oszołomionego tą napaścią /

Wicehrabio, daj spokój!…


WICEHRABIA

/ zdławionym głosem /

                        Jak się to nadyma!
Szlachetka, co… co nawet rękawiczek nie ma,
I bez wstęg, bez koronek wchodzi w te podwoje!…


CYRANO

Ja, mój młody łaskawco, moralnie się stroję.
Fircykom pozostawiam blichtr, wstęgi, pętlice,
Lecz jeśli mniej wykwintny, dbałością się szczycę!…
Ja bym się niezasromion ludziom nie pokazał
Pod brzemieniem obelgi, której bym nie zmazał,
Z rozespanym sumieniem, ze czcią nadszarganą
Ze skrupułami, którym milczeć nakazano…
Mnie blichtr obcy! Lecz na wzór strusich pióropuszy,
Stroi mnie dumna szczerość nieugiętej duszy;
Więc krygowną postacią stać nie pragnąc w świecie,
Kryguję ducha mego hardo jak w gorsecie,
A w sławne czyny strojny, by w cenne gipiury,
Podkręcam me dowcipy, jak wąsa do góry,
I w szacie tego kroju idąc świata drogą,
Dzwonię wokół prawdami, butnie…. jak ostrogą!…


WICEHRABIA

Ależ…


CYRANO

                        Ja nie mam rękawiczek?… To nie żarty!…
Miałem jedną… sierotę po siostrze podartej,
Lecz widząc, że biedaczki pocieszyć nie mogę,
W łeb ją cisnąłem komuś, co mi wlazł był w drogę!…


WICEHRABIA

/ wybuchając /

Heciak!… Śmieszny pyszałek!… Gbur z pałką narwaną!…


CYRANO

/ z ukłonem, udając, iż zrozumiał, że mu tymi słowy wicehrabia się przedstawił /

A! Bardzo mi przyjemnie!… A jam jest Cyrano
De Bergerac!…

/ Śmiechy. /


WICEHRABIA

/ zdławionym głosem /

                        To błazen!…


CYRANO

/ krzywiąc się, jak gdyby nagle dostał kurczowego napadu /

                        Aj!…


WICEHRABIA

/ który chciał już odejść, zatrzymując się /

                        Co to?…


CYRANO

/ krzywiąc się boleśnie /

                        Drętwieje!…
Trzeba by ją rozruszać!… Tak zwykle się dzieje,
Gdy zbyt długo w spokoju gnuśnym pozostanie!…
Aj!…


WICEHRABIA

                        Cóż tam do licha?…


CYRANO

                        Czuję w szpadzie rwanie…


WICEHRABIA

/ dobywając szpady /

Dobrze!…


CYRANO

/ z wdziękiem /

                        Dam aści sztyczek przedziwny, mosanie!…


WICEHRABIA

/ pogardliwie /

Poeta!…


CYRANO

                        Tak: poeta! I takiego kroju,
Że zaimprowizuje wierszyk w czasie boju,
I podczas gdy z waszmością tu skrzyżuję szpadę,
Równocześnie ułożę balladę…


WICEHRABIA

                        Balladę?…


CYRANO

Waszmość zda się nie wiedzieć, co to jest ballada?…


WICEHRABIA

Ależ…


CYRANO

/ recytując, jakby lekcję wydawał /

                        Ballada tedy z trzech się zwrotek składa,
Każda po osiem wierszy…


WICEHRABIA

/ drepcząc ze złości /

                        Och!…


CYRANO

/ ciągnie dalej /

                        …i z zakończenia,
Które jest czterowierszem, lecz rymów nie zmienia.


WICEHRABIA

Waść…


CYRANO

                        Tak jest! Właśnie taką ułożę balladę,
A przy ostatnim wierszu… szpadą cię przejadę!…


WICEHRABIA

Nigdy!…


CYRANO

                        Nigdy?…
deklamując
                        „Ballada o tym pojedynku,
Który w burgundzkiej sali odbył się budynku,
Między panem Cyrano a pewnym półgłówkiem”.


WICEHRABIA

Co?… Jak?…


CYRANO

                        To, panie, tytuł, zwany też nagłówkiem!


SALA

/ zaciekawiona do najwyższego stopnia /

Ustąpcie!… To wyborne!… Cyt!… Sza!… Bez chichotów!…

/ Dokoła Cyrana i wicehrabiego tworzy się koło ciekawych. W parterze „margrabiowie”, oficerowie, zmieszani z mieszczanami i ludem. Paziowie wspinają się na barkach widzów, by lepiej widzieć. Wszystkie kobiety w lożach powstają. Z prawej strony de Guiche i jego dworzanie. Z lewej Le Bret, Ragueneau, Cuigy itd. /


CYRANO

/ zamykając oczy na chwilę /

Czekajcie!… Szukam rymów!… Mam, mam!… Jużem gotów!…

/ ilustrując słowa stosownym gestem /

Pełnym wdzięku ruchem dłoni
Rzucam moje w kąt manatki
I płaszcz zwlekam, co mię słoni,
I… dobywam mojej szpadki.
Grzeczny, lekki, zwinny, gładki.
Trwam, mój aść, przy słowach mych,
Że przy końcu mej balladki
Tym szpikulcem dam ci sztych!…

/ Składają się pierwsze chody. /

Sam bies aści nie ochroni,
Choć mam kłopot iście rzadki,
Jaki cel wziąć dla mej broni:
Brzuch…. czy serce tej dzierlatki?…
Sieje broń ma skrawe płatki,
Niby roje muszek pstrych,
Ach, tak! Z końcem mej balladki
W brzuszek dam waszmości sztych!

Tu mi rymu brak na „oni”;
Waść pobladłeś jak opłatki,
Bym mógł rzec: „Ha, w piętkę goni!…”
Szach!… Odbiłem sztych z przysiadki,
I rżnę młyńca wprost z paradki,
Gładko, równo, jak pod sztrych!…
Czuj duch! Idzie kres balladki,
A przy końcu będzie sztych!…

/ Uroczyście /

                        *Posłanie!*…

Módl się, waszeć!… Idą jatki,
Za spełniony żałuj grzech;
Prima!… Tercja!… kres balladki!
daje sztych
                        Tusz!…
Wicehrabia chwieje się; Cyrano z ukłonem
                        Mówiłem, będzie sztych!…

/ Okrzyki, oklaski z lóż. Kwiaty i chusteczki sypią się na dół. Oficerowie, otoczywszy Cyrana, winszują mu. Ragueneau tańczy w zachwycie. Le Bret jest zrozpaczony i szczęśliwy. Podtrzymując wicehrabiego, wyprowadzają go przyjaciele z sali. /


TŁUM

/ w jednym długim okrzyku podziwienia /

Aaa!…


RAJTAR

                        Wspaniałe!…


JEDNA Z KOBIET

                        Zabawne!…


RAGUENEAU

                        Niebotyczne!…


JEDEN Z MARGRABIÓW

                        Nowe!…


LE BRET

Szalone!…


ZMIESZANE GŁOSY

/ wśród zgiełku około Cyrana /

                        Brawo!… Czołem!… Życzenia zbiorowe!…


JEDNA Z KOBIET

To bohater!…


JEDEN Z MUSZKIETERÓW

/ podchodząc z wyciągniętą dłonią /

                        Mosanie, jesteś waszmość chwatem!
To było wcale dobre!… Znam się trochę na tem!…
Tupałem aż z uciechy, widząc grę waćpana!…

/ Odchodzi. /


CYRANO

/ do Cuigy'ego /

Mój drogi, kto to taki?…


CUIGY

                        Nie znasz d'Artagnana?…
To on!…


LE BRET

/ biorąc Cyrana za rękę /

Chodź, pogadamy!…


CYRANO

                        Niech tłum wyjdzie z sali!
do Belterose'a
Mogę zostać?…


BELLEROSE

/ z uszanowaniem /

                        Ooo, proszę!…
Słychać krzyk na dworze.
                        Cóż to?… Czy się pali?…


JODELET

/ który wyszedł był zobaczyć, wracając /

To Montfleury'ego lżą tak!…


BELLEROSE

/ uroczyście /

                        Sic transit!…
zmieniwszy ton, do odźwiernego i lampiarza
                        No, dalej!
Zamknąć! Zamieść! Nie gasić!… Już szósta godzina;
Skoro wrócim z obiadu, próba się zaczyna…

/ Jodelet i Bellerose wychodzą, kłaniając się Cyranowi nisko. /


ODŹWIERNY

/ do Cyrana /

A wasza miłość nie pójdzie jeść?…


CYRANO

                        Ja?… Nie!…


LE BRET

                        Dlaczego?…


CYRANO

/ butnie /

Bo nie chcę…
spostrzegłszy, że się odźwierny oddalił, i zmieniając ton
                        …bo halerza nie mam złamanego!…


LE BRET

Żarty!… Jak to pieniędzy nie masz?…
robiąc ruch rzucenia czegoś
                        A talary?…


CYRANO

/ jak wyżej /

To lafa, którą ojciec mi przysyła stary!…


LE BRET

/ z żywością /

Całomiesięczny fundusz?…


CYRANO

/ jak wyżej /

                        Poszedł, z dymem pary!…


LE BRET

Ach, cóż to za szaleństwo rzucenie tej kieski!…


CYRANO

Tak! Być może…
z gestem dumnego zadowolenia
                        …lecz przyznaj, co za ruch królewski!…


ROZNOSICIELKA

/ pokaszlując nieśmiało dla zwrócenia uwagi /

Hm, hm!… Nie mogę ścierpieć, że się waszmość głodzi;
Tu jest wszystko, co trzeba… Niech waćpan dobrodziej!…
Proszę…


CYRANO

/ zdejmując kapelusz /

                        Moja dziecino, chociaż mi zabrania
Gaskońska buta z twego korzystać wezwania,
Jednak ci nie chcę smucić odmową serduszka…
Podchodzi ku bufetowi i wybiera.
Więc biorę… z tego grona…
Ona kładzie na talerz skwapliwie wskazane grono.
                        …o nie!… dość ziarnuszka.
Jedno ziarnko to dosyć!… Szklankę wody…
Ona chce mu dolać wina.
                        czystej!…
I pół makaronika!…

/ Oddaje drugą połowę. /


LE BRET

/ wzruszając ramionami, do siebie /

                        Wariat oczywisty!…


ROZNOSICIELKA

/ nalegając /

Niech waszmość raczy przyjąć… Są owoce, pączki!…
Może coś przecie?…


CYRANO

                        Owszem… pocałunek rączki!…

/ Całuje rękę jej z takim szacunkiem, jakby to była ręka księżniczki. /


ROZNOSICIELKA

/ wzruszona /

Och!… Przepraszam!…
ukłon
                        Dobranoc!…

/ wychodzi. /



SCENA PIĄTA

/ Cyrano, Le Bret, później Odźwierny. /


CYRANO

/ do Le Breta /

                        No, więc… gadu-gadu!…
staje przed bufetem i rozkładając przed sobą: makaronik…
Obiad!…
…szklankę wody…
                        Napitek!…
…i winną jagodę
                        Wety!…
siada
                        Siadam do obiadu!…
Ach, głodny byłem wściekle!…
gryząc makaronik
                        Więc mówisz, mój drogi?…


LE BRET

Że te pyszałki butne o postawie srogiej,
Jeśli ich słuchać będziesz, przewrócą ci w głowie…
Pytaj ludzi roztropnych, niech ci który powie:
Te dzisiejsze wybryki twoje tak zuchwałe,
Jakie one wywarły wrażenie?…


CYRANO

/ dogryzając makaronika /

                        Wspaniałe!…


LE BRET

Kardynał…


CYRANO

/ zaciekawiony, radośnie /

                        Co?… Kardynał?… Zaliż on był przy tym?…


LE BRET

/ pesymistycznie /

Był, był!… Och, on to nazwie…


CYRANO

/ przerywając /

                        Arcyznakomitym!…


LE BRET

Jednak…


CYRANO

                        No, wszak należy do pisarskiej rzeszy;
Żem nie dał grać kolegi — czyż go nie ucieszy?…


LE BRET

Zbyt wiele sobie ludzi narażasz bez celu!…


CYRANO

Czym istotnie dziś sobie naraził tak wielu?…


LE BRET

Najmniej pół setki; przy tym cała armia babia…


CYRANO

No, licz!…


LE BRET

                        Montfleury… mieszczuch… de Guche… wicehrabia…
Baro, wraz z akademią…


CYRANO

                        Dość, jestem w zachwycie!…


LE BRET

Gdzież ty zajdziesz, mój drogi, wiodąc takie życie?…
Jakie masz plany?…


CYRANO

                        Byłem jakby wśród manowca.
Sto krętych dróg się słało przed okiem wędrowca…
Wybrałem…


LE BRET

                        Którą?…


CYRANO

                        Ależ najprostszą w tym rzędzie.
Oto: zdumiewać ludzi we wszystkim i wszędzie!…


LE BRET

Dobrze. Lecz powiedz, jaka mucha cię ubodła,
Ścigać tak Montfleury'ego?…


CYRANO

                        Och, ta fasa podła,
Co, niby wieprz w karmniku, ledwie brzuch swój tacza,
Ma się za serc niewieścich wielkiego zjadacza,
I — ględząc, tak jak ględzą rubaszne pastuchy —
Robi słodziutkie oczy… ślepiami ropuchy!…
Nie cierpię go od chwili, gdym raz z oburzeniem
Spostrzegł, że się ośmielił ślinić… ją!… spojrzeniem!…
Zdawało mi się wzrokiem, gdy dotknął jej lica,
Że widzę, jak po róży… pełza gąsienica…


LE BRET

/ ze zdziwieniem /

Co? Jak?… Czy to możliwe?…


CYRANO

                        Bym kochał?…
zmieniając ton
                        Niestety!…


LE BRET

Tyś nie mówił… nie wspomniał nigdy…


CYRANO

                        Tej kobiety?…
Ach, pomyśl! Ta ironia!… Gdy mi nie pozwala
Ten nos, co tak jak laufer poprzedza mnie z dala,
Bym śnił, żem jest kochany, choćby przez brzydala,
To ja!… Lecz to konieczne! to nieuniknione!…
Ja kocham… To tak proste, ach, a tak szalone!…
Ja kocham najpiękniejszą w świecie…


LE BRET

                        Najpiękniejszą?…


CYRANO

Najbardziej złotowłosą…
z przygnębieniem
                        i najwykwintniejszą!…


LE BRET

Na Boga, mów, kto ona?…


CYRANO

                        Hazard sercom gwoli,
Rozkoszny — mimo wiedzy, groźny — mimo woli.
Pułapka zdrad natury, róża, w której łonie
Amor czyha w zasadzce, srogie ostrząc bronie!…
Ten, kto poznał jej uśmiech, poznał doskonałość.
Ona w najmniejszy drobiazg zaklina wspaniałość,
I umie w każdym ruchu zamknąć bóstwa całość!…
Nie!… Ty byś nie umiała, boska Afrodyto,
Wstąpić w konchę, jak ona w lektykę odkrytą,
Ni ty, czysta Dyjano, kroczyć tak po lesie,
Jak ona po paryskim bruku kroki niesie!…


LE BRET

Ach, rozumiem!… To jasne!…


CYRANO

                        Łatwo zrozumiane!


LE BRET

Ty kochasz twą kuzynkę Robin?…


CYRANO

                        Tak!… Roksanę!…


LE BRET

Ano, tym lepiej!… Kochasz?… Powiedz jej… Masz prawo,
Zwłaszcza dziś, gdy w jej oczach okryłeś się sławą!…


CYRANO

Przypatrz mi się, kochany! Czyż mi nie zabrania
Ta narośl śnić o błogich zachwytach kochania?…
O, nie, ja się nie łudzę! Chyba że chwilowo
Zakwili we mnie rzewność w porę wieczorową,
Kiedy w woń się rozpłyną sny kwiatów miłosne,
A mój drągal-nosisko wciąga w siebie wiosnę!…
I zdarza się, że błądząc w promieniach księżyca,
Spotkam w ogrodzie parę: z młodzieńcem dziewica!
Wzruszony, za śladami stóp ich biegnę okiem,
I myślę, że to dobrze, chodzić wolnym krokiem
W księżycu, ręka w rękę, z ukochaną w parze,
A wtedy zapominam — unoszę się — marzę!…
Aż znienacka zobaczę, spojrzawszy z ukosa,
Na ogrodowym murze cień mojego nosa!…


LE BRET

Mój drogi!…


CYRANO

                        O, mój drogi, miewam ja rozpacze,
I gdy jestem samotny…


LE BRET

/ ze współczuciem /

                        To płaczesz…


CYRANO

/ z protestem /

                        Ja?… Płaczę?…
Nie, to by nazbyt szpetnym było, gdyby rosa
Łez popłynęła kiedy wzdłuż takiego nosa,
I nie pozwolę na to, póki we mnie siła,
Aby ich boska piękność kiedy się splamiła
Związkiem z taką brzydotą… Toż nie znajdziesz przecie
Nic zgoła, od łez bólu, świętszego na świecie;
Więc nie chcę, by z tych pereł jedna z mej przyczyny
Została na szydercze narażona drwiny…


LE BRET

/ pocieszając /

Nie smuć się!… Czas sposobność i radę ci poda.
Wszak prawem, co miłością rządzi, jest przygoda.


CYRANO

/ z goryczą /

Nie! Nie! Nie!… Jest stosunek! Jest ład! I jest miara!…
Ja kocham Kleopatrę — mamże twarz Cezara?…
Ubóstwiam Berenikę — licoż mam Tytusa?…


LE BRET

/ z żywością /

Lecz twój rozum! Twe męstwo!…
wskazując miejsce, na którym stała przedtem roznosicielka
                        Złożyłeś całusa
Na ręku tej tu małej, rumieniąc niebogę.
Wszak widziałeś jej oczy — czyż były ci wrogie?…


CYRANO

/ zdziwiony /

To prawda!…


LE BRET

                        I Roksana, gdy Valvert pchnął szpadą,
Godząc w ciebie, okropnie blada była…


CYRANO

/ zdziwiony /

                        Blada.


LE BRET

Już dzisiaj twoje męstwo, dowcip pokochała.
Śmiało!… Idź do niej…. wyznaj…


CYRANO

                        Aby mnie wyśmiała?…
Nie znam trwogi, lecz myśleć nie mogę bez drżenia…


ODŹWIERNY

/ wprowadzając kogoś ode drzwi /

Pytają o waćpana!…


CYRANO

/ spostrzegłszy ochmistrzynię /

                        Boże! Jej duenna!…



SCENA SZÓSTA

/ Cyrano, Le Bret, Ochmistrzyni. /


OCHMISTRZYNI

/ z głębokim ukłonem /

Walecznego kuzyna w dniu jutrzejszym z rana
Pragną widzieć tajemnie…


CYRANO

/ wstrząśniony /

                        Mnie widzieć?


OCHMISTRZYNI

/ dygając /

                        Waćpana!…
Chcą mu się z czymciś zwierzyć…


CYRANO

                        Mnie?…


OCHMISTRZYNI

/ z nowym dygiem /

                        Tak!…


CYRANO

/ słaniając się /

                        O, mój Boże!…


OCHMISTRZYNI

Skoro jutro na niebie pierwsze błysną zorze,
Pójdą mszy świętej słuchać u Świętego Rocha…


CYRANO

/ opierając się na ramieniu Le Breta /

O, mój Boże!…


OCHMISTRZYNI

                        Wracając, by pomówić trocha,
Gdzie mają wstąpić?…


CYRANO

/ jakby oszalały /

                        Gdzie?… Ha?… Zaraz!… O, mój Boże!…


OCHMISTRZYNI

Mów waszmość!…


CYRANO

                        O, mój Boże!… Zaraz!… Szukam w głowie!…
W paszteciarni Ragueneau'a…


OCHMISTRZYNI

                        Gdzież to? Niech waść powie!


CYRANO

Ulica Honoriusza… ciasta w okien szybie…


OCHMISTRZYNI

/ dygając /

Przyjdziem… Godzina siódma… Bądź waszmość!…


CYRANO

                        Nie chybię!…

/ Ochmistrzyni wychodzi. /



SCENA SIÓDMA

/ Cyrano, Le Bret, później Komedianci, Komediantki, Cuigy, Brissaille, Lignière, Odźwierny, Skrzypiciele. /


CYRANO

/ rzucając się w objęcia Le Breta /

Ja?… Z nią?… Schadzkę?…


LE BRET

/ wesoło /

                        Cóż smutek?… Już inny wiatr wieje?…


CYRANO

Przynajmniej wie, że żyję!… Szaleję… Szaleję!…


LE BRET

Takie mi tu bajałeś przed chwilą androny;
Teraz będziesz spokojny?…


CYRANO

/ zapalając się /

                        Przeciwnie!… Szalony!…
Nieprzeparty, jak piorun, gdy w miał kruszy skałę!…
Sam mi tu całą armię! Wojsko dajcie całe!…
Mam dziesięć serc! Dwadzieścia ramion!… Wielkie nieba!…
Precz z karlęcą hołotą!…
wrzeszczy na całe gardło
                        Olbrzymów mi trzeba!…

/ Od jakiegoś czasu poruszają się cienie komediantów i komediantek w głębi na scenie. Słychać szmery i gwary. Próba się odbywa. Skrzypiciele zajęli swe miejsce. /


GŁOS ZE SCENY

Ciszej!… Próbę zaczęto!… O spokojność prosim!…


CYRANO

/ śmiejąc się /

Chodźmy!…

/ Zmierzają ku wyjściu. W tej chwili otwierają się wielkie drzwi. Wchodzą Cuigy, Brissaille i kilku oficerów, podtrzymując spitego Lignière'a. /


CUIGY

                        Cyrano?…


CYRANO

                        Co tam?…


CUIGY

/ śmiejąc się /

                        Bąka ci przynosim!…


CYRANO

/ poznając Lignière'a /

Lignière!… Co z tobą, chłopcze?…


CUIGY

                        Został bez noclega!…


BRISSAILLE

Nie może wrócić do dom…


CYRANO

/ nie rozumiejąc /

                        Co?…


LIGNIÈRE

/ bełkocąc i pokazując papier pomięty /

                        Ten list ostrzega
O zasadzce… Stu zbirów zasadzono na mię…
To z powodu mej piosnki… Tour de Nesle, przy bramie…
Iść do domu koniecznie muszę popod wieżę!…
Pozwól mi się dziś przespać na twojej kwaterze!…


CYRANO

/ z żywością /

Stu ludzi, mówisz?… Brawo!… Będziesz spał u siebie!…


LIGNIÈRE

/ przerażony /

Ależ…


CYRANO

/ straszliwym głosem /

Jam salvaguardią twoją, jak Bóg w niebie!…
pokazując mu latarnię, którą w ręku trzyma odźwierny, przysłuchujący się tej scenie
Weź tę latarnię!…
Lignière bierze ją skwapliwie.
                        Naprzód marsz!…
do oficerów
                        Waszmoście z nami!…
W oddaleniu… Wy tylko jesteście świadkami!…


CUIGY

/ tonem przestrogi /

Lecz stu ludzi!…


CYRANO

                        Dziś właśnie na stu chrap mnie zbiera!…

/ Komedianci i komediantki zeskakują ze sceny i podbiegają w rozmaitych kostiumach. /


LE BRET

Lecz na cóż łba nadstawiać…


CYRANO

                        O, Le Bret już gdera!…


LE BRET

Dla opilca takiego?…


CYRANO

                        Bo ten pijaczyna,
Bo ta kadź rosolisu, bo ta beczka wina,
Wykonał w moich oczach czyn bardzo subtelny,
Oto, gdy dama jego raz po mszy niedzielnej
Umaczała paluszki wedle obyczaju
W kropielnicy, on skoczył, przypiął się do skraju,
I choć nie cierpi wody, wypił wszystko do dna!…


JEDNA Z KOMEDIANTEK

/ kostium subretki /

Aaa! To rzecz bardzo ładna i pochwały godna!…


CYRANO

Co, nieprawdaż, subretko?…


SUBRETKA

/ do drugiej komediantki /

                        Ciekawam też, czemu
Stu, aż stu zasadzili przeciwko jednemu?…


CYRANO

Idziem…
do oficerów
                        A waściów proszę, niech się nikt nie waży
Spieszyć do mnie z sukursem, cokolwiek się zdarzy!…


JEDNA Z KOMEDIANTEK

/ zeskakując ze sceny /

Nie, ja to widzieć muszę!…


CYRANO

                        Dalej!…


JEDNA KOMEDIANTKA

/ przyłącza się i woła starego komedianta /

                        Chodź, Kasandrze!…


CYRANO

Chodźcie wszyscy: doktorze, subretko, Leandrze!
Dalej, szalone pałki! Pójdziem wszyscy zatem!
Złączymy włoską farsę z hiszpańskim dramatem…
Niech chrapliwy jęk śmierci wesoła drużyna
Brzękiem dzwonków otoczy, jak krąg tamburyna!…


WSZYSTKIE KOBIETY

/ skacząc z radości /

Brawo!… Gdzie mój kapturek?… Mój płaszcz!…


JODELET

                        Idźmy!… Brawo!…


CYRANO

/ do skrzypków /

Panowie muzykanci zagrają nam żwawo!…
Skrzypiciele przyłączają się do pochodu. Wszyscy porywają świece płonące przy rampach. Pochód przybiera wygląd capstrzyku z pochodniami
Brawo! Oficerowie, damy, skrzypiciele,
Światła. A o dwadzieścia kroków…
idzie naprzód
                        …ja na czele,
Sam pod mym pióropuszem!… Gotowo?…


POCHÓD

                        Gotowo…


CYRANO

I niech się nikt nie waży pomagać mi!… Słowo?…
Choćby mi śmierć groziła, słowo!… No, ruszamy!
Raz, dwa trzy!… Hej, odźwierny! Otwieraj nam bramy!…
Odźwierny otwiera podwójne drzwi sali, a w świetle księżyca ukazuje się malowniczy zaułek starego Paryża.
Patrzcie, ha! Paryż senny, mroczny, niby mglisty;
Z dachów spływa księżyca blask, jak deszcz srebrzysty!
Oto jest dekoracja sceny, jak dobrana!
Tam pod szarfą mgieł srebrnych toczy się Sekwana,
Tajne zwierciadło nocy, tak złote o świcie…
A teraz zobaczycie to, co zobaczycie!…


WSZYSCY

Dalej, do bramy Nesle!… Marsz!…


CYRANO

/ z progu do subretki /

                        Waćpanna pytała,
Słysząc, że tam w zasadzce setka leży cała,
Czemu rąk na jednego zbrojono tak wiele?…
wyciąga szpadę i ze spokojem
Dlatego, iż wiedziano, żeśmy przyjaciele!…

/ Wychodzi, a za nim cały pochód. Na czele Lignière z latarnią, zataczając się, za nim Cyrano; dalej komediantki, oparte na ramieniu oficerów, i komedianci w podskokach. Kroczą przy dźwięku skrzypiec w zmroku nocnym, oświeceni blaskiem świec. /

/ Kurtyna. /




AKT DRUGI

Paszteciarnia poetów.

(przekład W. Zagórskiego)

/ Scena przedstawia gospodę restauratora-pasztetnika Ragueneau. Jest to duża sala na rogu ulic Saint Honoré i Arbre-Sec, które przez szklane drzwi w głębi widnieją, zarysowujące się w pierwszych brzaskach świtu. /

/ Na lewo pierwszy plan: bufet pod baldachimem z kutego żelaza i porozwieszanymi na nim gęsiami, kaczkami i białymi pawiami. W wielkich fajansowych wazonach ogromne bukiety z kwiatów, głównie słoneczników. Po tejże stronie drugi plan: olbrzymi komin, przy którego ogniu, między żelaznymi podstawami, dźwigającymi rondelki i rynki, smażą się w brytfannach pieczenie. /

/ Po prawej stronie pierwszy plan ze drzwiami. Na drugim planie schody prowadzące do małej salki w półpięterku, której wnętrze, widoczne przez otwartą okiennicę, zajmuje stół nakryty, oświecony małym flamandzkim pająkiem. Jest to gabinet, w którym podają gościom jedzenie i picie. Drewniana galeria, będąca niejako przedłużeniem schodów, zdaje się prowadzić do podobnych gabinetów. /

/ W środku wielka obręcz żelazna, którą można za pomocą sznurów podciągać i spuszczać, niby pająk jaki, a na której, przyczepione hakami, wiszą grubsze sztuki zwierzyny. /

/ W piecach pomieszczonych w cieniu pod schodami tli się żar. Miedź rondli świeci się. Rożny obracają się za pomocą sprężynowej maszynerii. Jarzyny i mięso, przygotowane do kuchni, leżą w piramidach, szynki wiszą. Jest to chwila, kiedy przyrządzają śniadanie. Spłoszone kuchciki potrącają się wzajemnie; ogromni kucharze i małe kuchciki krzątają się pilnie. Pełno czapek z kogucimi piórami lub skrzydłami pantarek. Co chwila wnoszą na blachach lub plecionych z wikliny noszach stosy potraw i ciast. /

/ Stoły zastawione ciastami i potrawami; inne, ponakrywane i krzesłami otoczone, czekają na gości. Mały stoliczek w kącie, zarzucony papierami. W chwili podniesienia się kurtyny siedzi przy nim Ragueneau i pisze. /



SCENA PIERWSZA

/ Ragueneau, Pasztetnicy; później Liza. /

/ Ragueneau siedzi przy małym stoliku, z miną natchnioną, liczy na palcach i pisze. /


PIERWSZY PASZTETNIK

/ wnosząc półmisek z pieczystym, przystrojonym w ogon pawi /

Pieczony paw!…


DRUGI PASZTETNIK

/ z półmiskiem ciasta /

                        Ciasteczka!…


TRZECI PASZTETNIK

/ z blatem placków /

                        Placki migdałowe!…


CZWARTY PASZTETNIK

/ z babką /

Babka!…


KUCHCIK

/ z półmiskiem /

                        Duszone mięso!…


RAGUENEAU

/ odkłada pióro i podnosi głowę /

                        Promienie różowe
Świtu błyszczą na rondlów miedzi jak polewa…
Każ milczeć temu Bogu, który w tobie śpiewa
O, Ragueneau!… Godzina lutni później spłynie;
Trzeźwa godzina pieca trzyma berło ninie…
wstaje, przygląda się jakiemuś półmiskowi i do jednego z kucharzy
Ten sos tu jest za krótki!… Przedłużyć go można…


KUCHARZ

O ile?…


RAGUENEAU

                        O trzy stopy…

/ Oddala się. /


KUCHARZ

/ zdziwiony /

                        Co?… Jak?…


KUCHCIK

/ wnosząc półmisek /

                        Prosię z rożna!…


RAGUENEAU

/ stanąwszy przed kominem /

Odwróć oczy, o, boska muzo, pełne czarów,
By ich nie zaczerwienił skwar kuchennych żarów!…
do jednego z pasztetników, pokazując mu ciastka
W tych ciastkach całkiem krzywo siedzi konfitura:
Hemistychy po bokach, a w środku cezura!…
do drugiego, pokazując mu pasztet niedokończony
Uwieńczyć dachem trzeba te grzankowe mury!…
do Kuchcika, który siedząc na ziemi, wdziewa na rożen sztuki drobiu
A ty, co drób na rożnie mieścisz różnopióry,
Przełóż skromne kurczęta wspaniałym indykiem,
Jak Malherbe długie wiersze króciutkim wierszykiem,
Tutaj stopę przedłużaj, a tam znowu skracaj,
I strofki pieczystego przy ogniu obracaj!…


INNY UCZEŃ

/ wnosząc półmisek przykryty serwetą /

Jegomość! Z brioszowego ciasta i ze sera
Upiekłem niespodziankę dla was… Patrzcie!…

/ Odkrywa półmisek, na którym widnieje duża lira z ciasta. /


RAGUENEAU

/ zachwycony /

                        Lira!…


UCZEŃ

Struny jej, patrzcie jeno, z czystego karmelu!…


RAGUENEAU

/ wzruszony /

A laur ze strączków grochu!…
daje mu pieniądz jakiś
                        Masz, mój przyjacielu!…
Wypij za moje zdrowie dobrą wina flaszkę!…
spostrzegając wchodzącą Lizę
Ale sza!… Oto jejmość!… Pieniądz schowaj w taszkę,
I zmykaj!…
do Lizy, pokazując jej lirę z miną zakłopotaną
                        Patrz, waćpani, to ładne?…


LIZA

                        To śmieszne!…

/ Kładzie na bufecie stos torebek z papieru. /


RAGUENEAU

Aaa!… Tutki?… Dzięki!…
przypatruje im się
                        Boże!… Me książki ucieszne!…
Wiersze moich przyjaciół podarte, pocięte!…
O, waćpani wznowiłaś tu dzieło przeklęta!
Aby w tutki zawijać pączki i krokantki,
Rozdarłaś Orfeusza, jak niegdyś bachantki!…


LIZA

A toż lepszego zrobić nie sposób użytku
Z tego, co wpływa w zamian jadła i napitku,
Jakie waść każesz dawać tym nędznym piszczykom!…


RAGUENEAU

/ uroczyście /

Mrówko!… Nie bluźń natchnionym tym pasikonikom!…


LIZA

Nim się w konszachty wdałeś waść z tymi półgłówki,
Nie lżyłeś od bachantki mi, ani od mrówki…


RAGUENEAU

Do tego użyć wierszy!…


LIZA

                        Phi!…


RAGUENEAU

                        Mdleję ze zgrozy!…
Jakiż tedy użytek robisz aśćka z prozy?…



SCENA DRUGA

/ Ciż sami. Dwoje dzieci, które weszły do paszteciarni. /


RAGUENEAU

Co dać dzieciom?…


PIERWSZE DZIECKO

                        Trzy ciastka!…


RAGUENEAU

/ obsługując /

                        Parzone na winie…
Rumiane… prosto z pieca…

/ Chce je wręczyć. /


DRUGIE DZIECKO

                        Niech waćpan zawinie!…


RAGUENEAU

/ stropiony, na stronie /

Niestety w tutki one zawijać je muszę!…
bierze jedną z torebek, a w chwili, gdy ma włożyć ciastka, czyta
„Już złotowłosy Febus napina swą kuszę…”
Nie ten…
odkłada ją na bok, bierze inną, a w chwili, gdy ma włożyć ciastka, czyta
                        „Jako Ulisses…” Nie!…

/ Ta sama gra. /


LIZA

/ niecierpliwie /

Cóż tak powoli?…


RAGUENEAU

Już! już!…
wziął trzecią torebkę, przypatruje jej się, i z rezygnacją
                        Wiersz do Filidy!… A jednak to boli
Zawijać ciastka w rymy…
do dziecka
                        Masz tu, moje dziecię!…


LIZA

/ drwiąco /

Bogu dzięki, że w końcu namyślił się przecie!

/ Wyłazi na stołek i ustawia półmiski na górnych półkach kredensu. /


RAGUENEAU

/ korzystając z tego, że się odwróciła, przywołuje dzieci, będące już u drzwi /

Pst! pst!… Słuchajcie, dziatki, wróćcie mi woreczek,
A zamiast trzech w papierze, dam wam sześć ciasteczek!…
Dzieci zwracają torebkę, biorą żywo ciasteczka i odchodzą. Ragueneau wyprostowuje papier i czyta uroczyście
„Filis…” Na tym imieniu brzydka plama tłusta!…
„Filis okrutna!”…

/ Cyrano wchodzi szybko. /



SCENA TRZECIA

/ Ragueneau, Liza, Cyrano; później Muszkieter. /


CYRANO

                        Która tam godzina?…


RAGUENEAU

/ z ukłonem służbistym /

                        Szósta!…


CYRANO

Mam czas…

/ Wchodzi do środka sklepu. /


RAGUENEAU

/ idąc za nim /

                        Brawo!… Widziałem…


CYRANO

                        Co, mój przyjacielu?…


RAGUENEAU

Walkę waszmości…


CYRANO

                        Którą?…


RAGUENEAU

                        W Burgundzkim Hotelu!…


CYRANO

/ z lekceważeniem /

A, tak, mój pojedynek!…


RAGUENEAU

                        Gdzie stal rymem dzwoni!…


LIZA

Wciąż mówi o tej bitwie…


CYRANO

                        Niech zdrów mówi o niej!


RAGUENEAU

/ dając sztych pochwyconym rożnem /

„Będzie sztych…”


CYRANO

                        Która teraz?…


RAGUENEAU

/ pozostając w pozycji, spogląda na zegar /

                        Szósta trzy minuty!…
dając sztych, jak wyżej
„Będzie sztych!…” Ha, wyborne, „będzie sztych!…” i skłuty!…
podnosząc się
O, napisać balladę!…


LIZA

/ do Cyrana, który przechodząc obok bufetu, uścisnął jej był rękę uprzejmie /

                        Waść ma krew na dłoni?…


CYRANO

To nic!…


RAGUENEAU

                        Waszmość w terminach byłeś?…


CYRANO

                        Niech Bóg broni!…


LIZA

/ wygrażając mu palcem /

Ej, czy waszmość nie kłamie?


Cyrano

/ żartobliwie /

                        Z nosaż mi się kurzy?
W tym razie dym by musiał okrutnie być duży!…
zmieniając ton
Czekam tutaj na kogoś; jeśli mi nie skrewi,
Pozostawisz nas samych…


RAGUENEAU

                        Żal mi!… Waszmość nie wie:
Poeci moi przyjdą…


LIZA

/ ironicznie /

                        Na pierwsze śniadanie!…


CYRANO

Oddalisz ich skinieniem, gdy ci dam wezwanie…
Godzina?…


RAGUENEAU

                        Pięć po szóstej!…


CYRANO

/ siada z gorączkowym pośpiechem przy stoliku i biorąc papier do ręki /

                        Pióra!…


RAGUENEAU

/ podając mu wyjęte z za ucha /

                        Jest łabędzie!…


MUSZKIETER

/ z wąsem zabójczym, wchodzi i głosem stentorowym /

Czołem!…


LIZA

/ podchodzi ku niemu z żywością /


CYRANO

/ odwracając się /

Co tam?…


RAGUENEAU

                        Przyjaciel mej żony, jak wszędzie
Głosi, wojownik straszny….


CYRANO

/ odsuwając Ragueneau'a gestem /

                        Cyt!… Napiszę… złożę…
Podam jej…. i ucieknę!… Tchórz!… Lecz wielki Boże!
Czyż zdołałbym powiedzieć jej słowo choć jedno
Z tych wszystkich, co mi głowę rozsadzają biedną,
Podczas gdy w liście…
bierze pióro do ręki
                        Dobrze!… Więc piszmy list ony,
Stokrotnie pomyślany, stokroć przerobiony,
Tak, iż spowiedź mej duszy…
wskazując na serce
                        …dawno tu gotowa,
I mogę ją odpisać, nie zmieniając słowa!…

/ Pisze. Za szybami okazują się sylwetki chudych postaci, które się krzątają tam i sam, jakby się wahały wejść. /



SCENA CZWARTA

/ Ragueneau, Liza, Muszkieter, Cyrano (zajęty pisaniem przy małym stoliku). /

/ Poeci czarno ubrani, pończochy opadłe, trzewiki zabłocone. /


LIZA

/ wchodząc, do Ragueneau'a /

Brudasy jegomości!…


PIERWSZY POETA

/ wchodząc, do Ragueneau'a /

                        Parnasowa gwiazdo!…


DRUGI POETA

/ potrząsając jego dłonią /

Orle kucharzy!…
węsząc
                        Mile woni twoje gniazdo!…


TRZECI POETA

Kolega mój po piórze!…


CZWARTY POETA

                        Mój po lutni bracie!…


PIĄTY POETA

Apollo pasztetniku!…


PIERWSZY POETA

                        Febie parzygnacie!…


RAGUENEAU

/ otoczony, całowany, ściskany /

Jak to z nimi od razu człek rozmawia śmiele!…


PIERWSZY POETA

Spóźnilim się, spotkawszy w drodze ludu wiele
Przy bramie Nesle…


DRUGI POETA

                        Jak ryby sprawione, pod wieżą
Z otwartym brzuchem trupy ośmiu zbójów leżą…


CYRANO

/ podnosząc głowę na chwilę /

Myślałem: tylko siedmiu…


RAGUENEAU

/ do Cyrana /

                        Kto im ścielił łoże?
Czy wasza miłość nie wie?…


CYRANO

/ niedbale /

                        Ja?… Nie!…


LIZA

/ do muszkietera /

                        A waść?…


MUSZKIETER

/ podkręcając wąsa /

                        Może!…


CYRANO

/ pisząc na stronie. Od czasu do czasu wymawia, mrucząc, wyraz jakiś /

„Kocham Cię…”


PIERWSZY POETA

                        Powiadają, że te nieboszczyki
Poraził jeden człowiek…


CYRANO

/ pisząc /

                        „…oczu twych promyki…”


DRUGI POETA

Zbójów było tam siła. Niby zżęte kłosy
Leżą na bruku pałki, piki…


CYRANO

/ ta sama gra /

                        „…me niebiosy…”


PIERWSZY POETA

O, to było ciekawe!… Na całej ulicy
Leżą tam kapelusze…


CYRANO

/ ta sama gra /

                        „…w przesłodkiej tęsknicy…”


PIERWSZY POETA

Zdziałać to mógł jedynie olbrzym jakiś srogi…


CYRANO

/ ta sama gra /

„A gdy twój głos posłyszę, to omdlewam z trwogi…”


DRUGI POETA

/ ściągając ciastko /

Coś napisał, Ragueneau?…


CYRANO

/ ta sama gra /

                        „…wpatrzony jak w tęczę…”

/ Zatrzymuje się chwilę, mając list podpisać; potem składa go żywo, chowa do kieszeni i wstaje. /

Nie potrzeba podpisu. Sam jej go doręczę.


RAGUENEAU

/ do drugiego poety /

Pewien przepis na ciastko przystroiłem w rymy…


TRZECI POETA

/ stając przy półmisku pączków ze śmietaną /

A tak, przepis na ciastka!… Prosimy! prosimy!…


CZWARTY POETA

/ przypatrując się brioszce, którą ściągnął /

Tej brioszce czepek na łbie dziwacznie się boczy!…

/ Zdejmuje go zębami. /


PIERWSZY POETA

Spod cykatowych powiek strzelają z uboczy
Na mnie tego piernika migdałowe oczy!…

/ Zabiera go. /


TRZECI POETA

/ ściskając z lekka pączek ze śmietaną /

Ten pączek jak w uśmiechu usteczka otwiera!…


DRUGI POETA

/ nadgryzając lirę z ciasta /

Słuchamy!… Po raz pierwszy żywi mnie dziś lira!…


RAGUENEAU

/ przygotowuje się do deklamacji, kaszle, poprawia czapkę na głowie i staje w pozycji. /

Przepis wierszem…


DRUGI POETA

/ do pierwszego, potrącając go łokciem /

                        Ty śniadasz?…


PIERWSZY POETA

/ do drugiego /

                        Jem, co jest gotowe!…


RAGUENEAU

Przepis, jak się torciki robi migdałowe.

Bij na piankę jajek kilka,
A gdy przejdzie czasu chwilka,
Ściśnij w dłoni swej cytrynę
    Odrobinę.

Kiedy spłynie sok na piankę,
Niechaj dłużej nikt nie czeka,
I z migdałów słodkich mleka
    Doda szklankę!…

Mając dzieła już połowę,
Rozrób ciasto śmietankowe,
I pilnując ściśle normy —
    Włóż do formy!

Przy czym szybko niech twój palec
Z tego ciasta zrobi walec,
I otoczy nim jej boki —
    W krąg szeroki!…

Do samego teraz środka
Niechaj spłynie pianka słodka.
I skończona oto heca,
    Oprócz pieca.

Nim godzina jednak minie,
Jeśli dobry żar w kominie,
Pyszny torcik migdałowy —
    Masz gotowy!…


JEDEN Z POETÓW

/ dławiąc się /

Hompf!…


INNI POECI

/ z pełną gębą /

                        Przewyborne!… Pyszne!…

/ Idą w głąb sklepu, zajadając. /


CYRANO

/ który zauważył ich postępowanie, podchodząc do Ragueneau /

                        Czerwony jak rydze,
Tokujesz, nic nie wiedząc, a oni żrą…


RAGUENEAU

/ przytłumionym głosem, uśmiechając się /

                        Widzę,
Nie patrząc tam, by głodnej nie zawstydzić rzeszy;
A taka deklamacja podwójnie mnie cieszy,
Bo folgując słabostce miłej w takiej chwili,
Pozwalam jeść biedakom, którzy głodni byli!…


CYRANO

/ klepiąc go po ramieniu /

Podobasz mi się, wasze…

/ Ragueneau odchodzi, podążając za swoimi przyjaciółmi. Cyrano odprowadza go oczyma, potem nagle i nieco szorstko /

                        Lizo!…

/ Liza, czułą rozmową z muszkieterem zajęta, zadrżała, i podchodzi spiesznie ku Cyranowi /

                        Ten wojskowy
Smali aśćce cholewki…


Liza

/ tonem obrażonym /

                        Oo! Mój wzrok surowy
Zwycięsko myśli gromić zwykł nieprzyzwoite!…


CYRANO

Jak na zwycięzców… oczy aśćki są podbite!…


LIZA

/ dławiąc się gniewem /

Ależ…


CYRANO

                        Dość! Mąż twój sercu mojemu jest drogi,
Zabraniam więc surowo przypinać mu rogi…


LIZA

Ależ ja…


CYRANO

/ który podniósł był głos dostatecznie, by słyszanym być przez galanta /

                        Kto zrozumiał, niech z tego skorzysta!…

/ Kłania się znacząco muszkieterowi, po czym, spojrzawszy na zegar, idzie ku drzwiom wejściowym w głębi sceny i stanąwszy przy nich, wygląda na ulicę. /


LIZA

/ do muszkietera, który odkłonił się był Bergeracowi /

Nie pojmuję waćpana!… Piękny mi gwardzista!…
Powiedz mu coś o nosie…


MUSZKIETER

                        O nosie, o nosie…

/ Odchodzi skwapliwie; Liza idzie za nim. /


CYRANO

/ ode drzwi, przy których stanął, dając znak Ragueneau'owi, by uprowadził poetów /

Pst!…


RAGUENEAU

/ do poetów /

                        Niepodobna wierszy czytać w tym chaosie…


CYRANO

/ niecierpliwiąc się /

Pst! pst!…


RAGUENEAU

/ wskazując im drzwi na prawo /

Tam będzie nam wygodniej!…
pociągając ich za sobą
                        Lepiej się zabawim!…


PIERWSZY POETA

/ zrozpaczony, z pełną gębą /

A ciastka?…


DRUGI POETA

                        Zabierzemy!… Toż ich nie zostawim!…

/ Wychodzą wszyscy procesjonalnie za gospodarzem, unosząc z sobą kilka półmisków. /



SCENA PIĄTA

/ Cyrano, Roksana, Ochmistrzyni. /


CYRANO

Jeśli mi stąd wybłyśnie cień nadziei cienia,
Oddam jej list mój…
Roksana w masce, poprzedzając swą ochmistrzynię, ukazuje się w szybach drzwi wejściowych. Cyrano żywym ruchem otwiera drzwi.
                        Proszę!…
Przystępując do ochmistrzyni
                        Dwa słówka duegna!…


OCHMISTRZYNI

Sześć!…


CYRANO

                        Czy asińdźka bardzo łakoma?…


OCHMISTRZYNI

                        Jak kotka!…


CYRANO

/ biorąc z bufetu jedną z papierowych torebek /

Masz więc tu Benserade'a odę…


OCHMISTRZYNI

                        Co?…


CYRANO

                        …do środka
Ciasteczek śmietankowych kilka aśćce wkładam.


OCHMISTRZYNI

Ooo!…


CYRANO

                        A pączki czy lubisz?…


OCHMISTRZYNI

                        Za nimi przepadam,
Zwłaszcza gdy zawierają w sobie bitą piankę!…


CYRANO

Sześć pączków więc asińdźce zawijam w sielankę
Saint-Amanta!… Zaś w wiersze pana Chapelaina,
Składam tutaj smacznego kawał baumkuchena.
Asińdźka lubisz ciastka świeże?…


OCHMISTRZYNI

                        Bez różnicy!…


CYRANO

/ wręczając jej napełnione torebki /

Raczże te tutaj wszystkie spożyć na ulicy.


OCHMISTRZYNI

Ależ…


CYRANO

/ popychając ją z lekka ku drzwiom /

                        I nie powracać do nas aż po ich spożyciu!

/ Zamknąwszy za nią drzwi, powraca do Roksany i odkrywszy głowę, pełen szacunku, zatrzymuje się w przyzwoitym oddaleniu. /



SCENA SZÓSTA

/ Cyrano, Roksana, Ochmistrzyni przez małą chwilę. /


CYRANO

Błogosławiona stokroć ta chwila w mym życiu,
Gdy wspomniawszy, że żyję, zeszłaś tutaj, pani,
Aby… aby?…


ROKSANA

/ która zrzuciła maskę /

                        Najsamprzód hołd ci złożyć w dani.
Widziałam bój waćpana. Ach, jak byłam radą,
Kiedyś tego nicponia upokorzył szpadą;
Bo musisz waszmość wiedzieć, że się kocha we mnie
Pewien magnat potężny…


CYRANO

                        De Guiche?…


ROKSANA

                        I nikczemnie
Narzuca mi innego; a ów pokonany
To właśnie upatrzony dla mnie mąż…


CYRANO

                        Słomiany!…
z ukłonem
Tym ci lepiej!… To dla mnie odkryciem jest miłe:
Nie o mój nos — o piękne twe oczy walczyłem!…


ROKSANA

Potem… chciałam… Lecz mówiąc to, co tu wyjawię,
Musiałabym odnaleźć tego brata prawie,
Z którym niegdyś igrałam w parku, przy jeziorze…


CYRANO

Tak! Zjeżdżaliście do nas co rok w letniej porze…


ROKSANA

Szpadą z drzewa staczałeś urojone walki…


CYRANO

Kukurydza swą nacią stroiła twe lalki…


ROKSANA

To był czas psoty…


CYRANO

                        Cacek…


ROKSANA

                        Łakotek…


CYRANO

                        Chowanki…


ROKSANA

Czas, gdy waszmość spełniałeś wszystkie me zachcianki…


CYRANO

Roksana w krótkiej sukni była Madzią wtedy…


ROKSANA

Czy byłam wówczas ładna?…


CYRANO

/ żartobliwie /

                        Tak!… Dosyć!… Od biedy!…


ROKSANA

Czasem, dłoń skaleczywszy przy jakimś psikusie,
Przybiegałeś… Ja wtedy, udając matusię,
Wołałam, groźnie memu każąc dźwięczeć słowu:
„I gdzież mi się tak ślicznie urządziłeś znowu?…”
zatrzymuje się osłupiała
A to co?…
Cyrano usiłuje cofnąć rękę
                        Pokaż zaraz!… Nie, to strach!… W tym wieku
Jeszcze!… Gdzież to złapałeś, niedobry człowieku?…


CYRANO

Bawiąc się w okolicy wieży Nesle, przy bramie…


ROKSANA

/ siada na krześle i maczając chustkę w szklance wody /

Pokaż…


CYRANO

/ siadając przy niej /

                        Nie sposób takiej opierać się mamie!…


ROKSANA

/ obmywając mu rękę /

I powiedzże mi, waszmość, jak się wszystko działo;
Iluś miał przeciw sobie?…


CYRANO

                        E, setkę niecałą!…


ROKSANA

Mów!…


CYRANO

                        Nie! To nieciekawe!… Powiedz pani raczej,
Czegoś wprzód rzec nie śmiała…


ROKSANA

/ nie wypuszczając jego ręki /

                        O, teraz inaczej!
Teraz woniami wspomnień dziecinnych owiana,
Ośmieliłam się… Otóż, jestem zakochana!


CYRANO

Ach!…


ROKSANA

                        W kimś, co tego nie wie…


CYRANO

                        Ach!…


ROKSANA

                        Dotychczas jeszcze!…


CYRANO

Ach!…


ROKSANA

                        Lecz komu, gdy nie zgadł, wkrótce to obwieszczę!…


CYRANO

Ach!…


ROKSANA

                        Jest to biedny chłopiec, który o mnie marzy,
A kochania mi swego wyznać się nie waży…


CYRANO

Ach!…


ROKSANA

/ obwiązując mu ręką swą chusteczką /

                        Pozwól tętno zbadać… Masz gorączkę małą!…
Widziałam, jak na ustach wyznanie mu drżało!…


CYRANO

Ach!…


ROKSANA

/ kończąc opatrunek /

I wyobraź sobie — to pewno coś wróży!…
Ten chłopiec, mój kuzynie, w twoim pułku służy!…


CYRANO

Ach!…


ROKSANA

/ śmiejąc się /

                        W twojej kompanii właśnie…


CYRANO

                        Ach!…


ROKSANA

                        Umysł szlachetny
Widnieje z jego oczu… Geniusz, dowcip świetny,
Młodość, waleczność, duma z czoła jego świeci,
Układny, piękny…


CYRANO

/ zrywając się, pobladłszy /

                        Piękny!…


ROKSANA

                        Co to?… Co waszeci?…


CYRANO

Mnie?… Nic, nic!…
pokazując rękę z uśmiechem
                        To ta buba!…


ROKSANA

                        Wkrótce się zagoi.
Widuję go w teatrze tylko z loży mojej…


CYRANO

Nie mówiliście z sobą?…


ROKSANA

                        Nie!… Tylko oczyma!…


CYRANO

Skądżeś się dowiedziała?…


ROKSANA

                        Czyż kumoszek nie ma?…
Na placu Royale o tym mi opowiadano…


CYRANO

Więc on w kadetach służy?…


ROKSANA

                        W gwardii…


CYRANO

                        Jego miano?…


ROKSANA

Chrystian baron de Neuvillette…


CYRANO

                        Mylisz się pani;
Takiego u nas nie ma…


ROKSANA

                        Owszem, jest w kompanii
Kapitana de Carbon. Służy od dziś rana…


CYRANO

Jak to?… I tak od razu jużeś zakochana?…


OCHMISTRZYNI

/ otwierając drzwi w głębi /

Wasza miłość, spożyłam wszystkie już ciasteczka…


CYRANO

To idź asińdźka wiersze odczytać z woreczka…
Ochmistrzyni oddala się
Lubując się w dowcipie, w wymowie wybredna,
Wykwintna! — Cóż natenczas poczniesz moja biedna,
Jeśli to dziki prostak, co dwóch słów nie sklei?…


ROKSANA

Skądże?… Ma przecież włosy jak pasterz z Astrei!…


CYRANO

Lecz jeśli to jest płytka, choć trefiona głowa?…


ROKSANA

Nie, nie!… On może tylko piękne mówić słowa!…


CYRANO

Prawda, skoro wąs piękny!… Lecz gdyby duch karła
W tym bożku?… gdyby głupi był?…


ROKSANA

/ tupiąc nogą /

                        Tobym umarła!…


CYRANO

/ po chwili milczenia /

Wezwałaś mnie tu pani, by mi to powiedzieć?
Przyznam, że myślą celu nie mogę wyśledzić!…


ROKSANA

Bo to, słyszałam wczoraj rzecz, która mnie straszy.
Mówiono, że jesteście tam w kompanii waszej
Gaskończykami wszyscy…


CYRANO

                        I sprawiamy tuzy
Żółtodzióbkom, co do nas włażą jak intruzy,
Nie będąc Gaskonami, jak my, z krwi i kości?…
Czy takie miałaś pani o nas wiadomości?


ROKSANA

Tak!… O, ja drżę o niego!…


CYRANO

/ półgłosem przez zaciśnięte zęby /

                        Słusznie, jak Bóg żywy!…


ROKSANA

Ale wczoraj w teatrze, gdyś karcił, straszliwy,
Tego łotra, gdyś czoło stawiał trutniom onym,
Widząc cię takim wielkim i tak niezwalczonym,
Pomyślałam: O, gdyby ta stal, co tam brząka…


CYRANO

/ z uśmiechem /

Rozumiem już!… Zasłonię twojego baronka!…


ROKSANA

Nieprawdaż, ty go w każdej obronisz potrzebie?
Ja zawsze taką przyjaźń żywiłam dla ciebie!…


CYRANO

Tak, tak!…


ROKSANA

                        Będziesz mu druhem?…


CYRANO

                        Będę!…


ROKSANA

                        Kartelusze
Żadne go nie dosięgną?…


CYRANO

                        Nie, na moją duszę!…


ROKSANA

O, ja cię bardzo kocham!… Już do dom iść muszę!…
wkładając maskę i zarzucając na głowę koronkową mantylę, w roztargnieniu
Aleś mi nic nie mówił waść o swoim boju.
Musiał być srogi!… W strasznym byłam niepokoju!…
Mów mu, niech pisze do mnie!…
rzucając mu ręką całuska
                        Kocham cię, kuzynie!…


CYRANO

Tak, tak!…


ROKSANA

                        Stu ludzi przeciw tobie? Żegnaj ninie!
Nie zapomnę ci tego w ostatniej godzinie!…


CYRANO

Tak, tak!…


ROKSANA

                        Niech pisze!… Jeden na stu, wielki Boże!
Teraz nie mogę; powiesz mi to w innej porze…
Jeden przeciw stu ludziom! To strach, co za męstwo!…


CYRANO

/ kłaniając się półgłosem /

Większe od tego czasu odniosłem zwycięstwo!…

/ Roksana wychodzi. Cyrano pozostaje, jak w ziemię wryty, nieruchomy, z oczyma spuszczonymi. Chwila milczenia. Potem otwierają się drzwi na prawo i Ragueneau wystawia głowę. /



SCENA SIÓDMA

/ Cyrano, Ragueneau, Poeci, Carbon de Castel-Jaloux, Kadeci, Tłum, później de Guiche. /


RAGUENEAU

                        Czy można?…


CYRANO

/ nie ruszając się z miejsca /

                        Tak!…

/ Ragueneau daje znak swym przyjaciołom, aby weszli. Poeci wchodzą, a równocześnie przez drzwi w głębi wchodzi Carbon de Castel-Jaloux, w stroju kapitana gwardii, wymachując rękami na widok Cyrana. /


CARBON DE CASTEL-JALOUX

/ drżąc z uciechy /

                        A, jesteś wreszcie?…


CYRANO

/ podnosząc głowę /

                        Kapitanie!…


CARBON

Nasz bohater!… Już wiemy wszystko!… Tam w altanie
Naprzeciwko kadetów ze trzydziestu czeka…


CYRANO

/ cofając się /

Ależ…


CARBON

/ chcąc go pociągnąć ze sobą /

                        Chodź, chcą cię widzieć…


CYRANO

                        Nie!…


CARBON

                        Toż niedaleka
Droga!… Piją naprzeciw, pod Krzyżem, na dworze.


CYRANO

Ja…


CARBON

/ podchodzi ku drzwiom i wrzeszczy tubalnym głosem /

Bohater się wzdraga… W kwaśnym jest humorze!…


GŁOS

/ za drzwiami /

Ach! Sandious!…

/ Zgiełk za drzwiami; słychać szczęk szpad i łoskot kroków w ciężkich butach. /


CARBON

/ zacierając ręce /

                        Już!… Już idą!… Już są na ulicy!…


KADECI

/ wchodząc do paszteciarni /

Milledious!… Capdedious!… Mordious!… Pocapdedious!…


RAGUENEAU

/ cofając się z przerażeniem /

To waszmoście tu wszyscy sami Gaskończycy?…


KADECI

Wszyscy!…


PIERWSZY KADET

/ do Cyrana /

                        Brawo!…


CYRANO

                        Baronie!…


DRUGI KADET

/ ściskając mu ręce /

                        Niech żyje!…


CYRANO

                        Baronie!…


TRZECI KADET

/ całując go /

Buzi!…


CYRANO

                        Baronie!…


KILKU KADETÓW

/ wyciągając do niego ręce /

                        Pozwól uścisnąć twe dłonie!…


CYRANO

/ nie wiedząc już, któremu z nich odpowiedzieć /

Baronie!… Ach, baronie, łaski!…


RAGUENEAU

                        Pan Bóg z nami!…
To waszmoście jesteście wszyscy baronami?…


KADECI

Wszyscy!…


RAGUENEAU

                        Ej, czy to waście powiadacie szczerze?…


PIERWSZY KADET

Z perełek naszych koron zbudowałbyś wieżę!…


LE BRET

/ wszedłszy, podbiega ku Cyranowi /

Szukają cię! Tłum ludzi w gorączce tu śpieszy;
Ci, co szli wczoraj z tobą przodują tej rzeszy!…


CYRANO

Nie mówiłeś, gdzie jestem?


LE BRET

                        Owszem, powiedziałem!…


JAKIŚ MIESZCZANIN

/ wchodząc na czele kilku ludzi /

Wasza cześć! Marais całe pędzi tu nawałem.


LE BRET

/ uśmiechając się, z cicha do Cyrana /

A ona?…


CYRANO

/ z żywością /

                        Milcz!…


LICZNE GŁOSY

/ za sceną /

                        Cyrano!…

/ Tłum wpada do paszteciarni. Okrzyki, zgiełk, ścisk, potrącania. /


RAGUENEAU

/ wylazłszy na stół /

                        Przewrócą sklep cały,
Cha, cha, cha!!… Tłuką wszystko!… To widok wspaniały!…


LUDZIE

/ otaczający Cyrana /

Przyjacielu kochany, drogi przyjacielu!…


CYRANO

Wczoraj jeszcze nie miałem przyjaciół tak wielu.


LE BRET

/ w zachwycie /

Powodzenie!…


JEDEN Z MARGRABIÓW

/ podbiegając z wyciągniętymi rękami /

                        Ach, gdybyś ty wiedział, mój drogi…


CYRANO

Gdybyś?… Ty?… Czyśmy razem pasali bezrogi?…


INNY MARGRABIA

Chcę waćpana przedstawić damom, które trawi
Ciekawość…


CYRANO

                        Lecz asindziej, kto mi go przedstawi?…


LE BRET

/ zdumiony /

Co tobie?…


CYRANO

                        Milcz!…


JAKIŚ LITERAT

/ z przyborami do pisania /

                        Czy mogę prosić o szczegóły?…


CYRANO

Nie!…


LE BRET

/ potrącając go łokciem /

                        To jest Teofrastus Renaudot, bibuły
Gazeciarskiej inwentor znakomity…


CYRANO

                        Basta!…


LE BRET

Ten świstek, nowin pełny ze świata i z miasta,
Jak mówią, rolę wielką odegra w przyszłości!…


JEDEN Z POETÓW

/ podchodząc /

Wasza cześć!…


CYRANO

                        Jeszcze?…


POETA

                        Chciałbym z nazwiska waszmości
Ułożyć pięcioraki akrostych…


KTOŚ Z TŁUMU

/ podchodząc /

                        Mości panie!…


CYRANO

Dosyć!…

/ Poruszenie. Obecni dają rum wchodzącemu hrabi de Guiche i jego orszakowi. Cuigy, Brissaille i oficerowie, którzy na końcu pierwszego aktu towarzyszyli Cyranowi. Cuigy podchodzi ku niemu z żywością. /


CUIGY

/ do Cyrana /

                        Hrabia de Guiche!…


TŁUM

/ ustępując miejsca hrabiemu /

                        Aaa!…


CUIGY

                        Przynosi posłanie
Od marszałka Gassiona!…


DE GUICHE

/ kłaniając się Cyranowi /

                        …który za mą sprawą
Hołd imprezie najnowszej aści składa…


TŁUM

                        Brawo!…


CYRANO

/ uchylając czoła /

Jegomość pan marszałek na odwadze zna się.


DE GUICHE

Nie wierzył, aż przysięgli obecni w tym czasie
Pod bramą, że widzieli…


CUIGY

                        Oczyma własnymi.


LE BRET

/ z cicha do Cyrana, który zda się być nieprzytomny /

Ależ…


CYRANO

                        Milcz!…


LE BRET

                        Cierpisz, widzę…


CYRANO

/ drgnąwszy, podnosi głowę żywym ruchem /

                        Co? Przed ludźmi tymi
wąsy jego stroszą się, pierś się nadyma
Ja cierpieć?… Wnet zobaczysz!…


DE GUICHE

/ któremu Cuigy coś szeptał do ucha /

                        Waść już tyle wieńców
Zdobyłeś?… Waćpan służysz w pułku tych szaleńców,
Gaskończyków.


CYRANO

/ sucho /

                        W kadetach służę, mości panie!


JEDEN Z KADETÓW

/ głosem tubalnym /

U nas!…


DE GUICHE

/ spoglądając na Gaskończyków, zgrupowanych za Cyranem /

                        Więc ci panowie z miną niesłychanie
Butną to są…


CARBON DE CASTEL-JALOUX

                        Cyrano….


CYRANO

                        Mości kapitanie!…


CARBON

Ponieważ tu kompania zebrana w całości,
Zechciej ją waść przedstawić hrabi jegomości!…


CYRANO

/ postąpiwszy dwa kroki naprzód ku Hrabiemu i pokazując ręką Gaskończyków /

Gaskońskie oto są junaki…
Carbona de Castel-Jaloux;
Bezczelni łgarze, zabijaki,
Gaskońskie oto są junaki!…
Tak dumni każdy, jak król jaki,
Bo w każdym łotr, lecz szlachty dwu;
Gaskońskie oto są junaki
Carbona de Castel-Jaloux!…

Wzrok orli, czapli chód, lwie kłaki,
Wąs rysi, głód wilczego kłu!
W puch walą podły gmin wszelaki
Wzrok orli, czapli chód, lwie kłaki!…
Ich kapelusze — to przetaki,
Lecz za to czub — od diabłów stu!
Wzrok orli, czapli chód, lwie kłaki,
Wąs rysi, głód wilczego kłu!…

„Rozwal-mu-pysk” i „Pruj-mu-flaki” —
Tak zową się z krwawego chrztu!
Krew chłepcą tak, jak lwie szczeniaki
„Rozwal-mu-pysk” i „Pruj-mu-flaki”!…
Gdzie gra na pięść-kij-nóż-tasaki,
He-hej! w lot pędzą tam co tchu;
„Rozwal mu pysk” i „Pruj-mu-flaki” —
Tak zową się z krwawego chrztu!

Gaskońskie oto są junaki,
Co mężom spokój trują snu!
Kobietko — diable siedmioraki! —
Gaskońskie oto są junaki!…
Niech rogal z gniewu ssie kułaki;
Graj trąbko, graj: Tra-ta!… Ku-ku!…
Gaskońskie oto są junaki,
Co mężom spokój trują snu!…


DE GUICHE

/ rozparłszy się niedbale w fotelu, który mu skwapliwie był przystawił Ragueneau /

Poeta to dziś zbytek, co się płaci drogo.
Chcesz waść należeć do mnie?…


CYRANO

                        O nie, do nikogo!…


DE GUICHE

Stryj mój, kardynał, dość się nacieszyć nie może
Twą werwą…. Forytować mogę…


LE BRET

/ olśniony /

                        Wielki Boże!…


DE GUICHE

Waćpan pięć aktów rymem napisałaś pono?…


LE BRET

/ do Cyrana na ucho /

Słuchaj! Twa Agrypina będzie wystawioną!…


DE GUICHE

Zanieś mu je!…


CYRANO

/ uradowany, na wpół ulegając /

                        Prawdziwie!…


DE GUICHE

                        On się w znawcę bawi,
Wszystkiego kilka wierszy może ci poprawi…


CYRANO

/ którego twarz zamroczyła się natychmiast /

Nie sposób, mości panie! Krew się we mnie pieni,
Na myśl samą, że komę jedną mi ktoś zmieni…


DE GUICHE

Lecz w zamian, jeśli wiersz go upieści przyjemnie,
Drogo płaci za niego…


CYRANO

                        Nie drożej ode mnie,
Bo najlepszą zapłatą za wiersz, który zrobię,
Jest to, że mnie upaja, gdy go nucę sobie!…


DE GUICHE

Waćpan dumny!…


CYRANO

                        Prawdziwie? Waszmość zauważył?…


JEDEN Z KADETÓW

/ wchodząc, z nadzianymi na szpadę swą zatłuszczonymi i podziurawionymi kapeluszami o połamanych piórach /

Patrz, Cyrano, zwierzyna, jaką los nam zdarzył!…
Kapelusze te naszlim rano na bulwarku;
To po tych, co zmykali, mając śmierć na karku!…


CARBON

Świetne łupy!…


WSZYSCY

/ śmiejąc się /

                        Cha, cha, cha!…


CUIGY

                        Ten, co te łajdaki
Posłał, wściekać się musi!…


BRISSAILLE

                        Kto to mógł być taki?


DE GUICHE

To ja!…
Śmiechy milkną; po pauzie
                        Gdy własne ręce brudzi praca taka,
Ukarać im kazałem poetę-pijaka!…

/ Ogólne zakłopotanie; wszyscy milczą. /


KADET

/ półgłosem do Cyrana, pokazując mu kapelusze /

Co z tym zrobić?… Tłuszcz kapie!… Udusić w śmietanie?…


CYRANO

/ biorąc szpadę, na której zawieszone są kapelusze, i zsuwając je w ukłonie do stóp Hrabi /

Racz to swym przyjaciołom zwrócić, mości panie!…


DE GUICHE

/ zerwawszy się, głosem gromkim, sucho /

Lektyka! Służba moja!… Idę precz! Dość tego!…
do Cyrana gwałtownie
A waszmość…


GŁOS NA ULICY

/ wołając /

                        Hej, kolebka jaśnie wielmożnego
De Guiche!…


DE GUICHE

/ opanowawszy się, z uśmiechem /

                        Waść Don Kichota czytałeś?…


CYRANO

/ z ukłonem /

                        Czytałem,
I głowę przed tym wzniosłym kłonię sowizdrzałem!…


DE GUICHE

Więc polecam…


HAJDUK HRABIEGO

/ we drzwiach /

                        Kolebka czeka przede drzwiami!…


DE GUICHE

Rozdział, gdzie opisuje walkę z wiatrakami…


CYRANO

/ z ukłonem /

Rozdział trzynasty!…


DE GUICHE

                        Właśnie, bo się czasem zdarza,
Że tego, co napadać na nie się odważa…


CYRANO

Napadam więc na ludzi, których wiatr obraca?


DE GUICHE

Wiatrak młyńcem swych ramion po żebrach pomaca,
I porwawszy go w wiry napowietrznej jazdy,
Wbije w błotną kałużę…


CYRANO

                        Lub unosi w gwiazdy!…

/ De Guiche wychodzi. Widać, jak wsiada do lektyki. Szlachta oddala się, szepcząc między sobą. Le Bret odprowadza gości do drzwi. Tłum się rozchodzi. /



SCENA ÓSMA

/ Cyrano, Le Bret, Kadeci, którzy obsiedli stoły po prawej i po lewej i którym usługa paszteciarni podaje jadło i napitek. /


CYRANO

/ kłaniając się tym, którzy wychodzą, nie śmiejąc go pożegnać /

Czołem, waszmoście!… Czołem!…


LE BRET

/ zrozpaczony, powracając ode drzwi, z podniesionymi ramionami /

                        Ubrałeś się caca!…


CYRANO

O, ty! ty musisz gderać!…


LE BRET

                        Czyż ta wroga praca
Przeciw fortunie, gdy się uśmiechnie w przelocie,
Nie jest dziełem szaleńca?…


CYRANO

                        Szaleję w istocie!…


LE BRET

/ tryumfująco /

Aaa!


CYRANO

                        Czynię to z zasady, bo to czasem rzeźwi,
Być szalonym narwańcem, gdy inni zbyt trzeźwi…


LE BRET

Gdybyś twą muszkieterską chciał okiełzać duszę,
Grosz, sława…


CYRANO

                        Cóż więc w celu tym uczynić muszę?…
Uczepić się gdzieś klamki na magnackim dworze
I jak ów bluszcz, po dębu pełzający korze,
Piąć się w górę służalstwem, a nie własną siłą?…
Nie, dzięki!… Dedykować, jak tylu zrobiło,
Wiersze swe mecenasom głupim i przywyknąć,
By słuchając ich bredni, w nos śmiechem nie ryknąć?
Na błazna lisi ogon w pióropusz zamienić,
By chmurną twarz ministra śmiechem rozpromienić?…
Nie, dzięki!… Mydlić oczy i pić te mydliny,
Rankoru swej infamii nie zdradzając z miny?
Od czołgania się w prochu brudne mieć kolano,
Skórę na brzuchu zdartą, do cna wyświechtaną?…
Nie, dzięki!… Chorągiewką być, która co chwilka
Zwraca się do kapusty? — do kozy? — do wilka?
Być ręką, która, myjąc drugą, siebie brudzi?
Trybularzem, co marnych nos okadza ludzi?…
Nie, dzięki!… Ze szczebelków pnąc się na szczebelki,
Zajaśnieć w małym kółku jako pisarz wielki,
I w łodzi, którą wiosło madrygałów żenie,
Płynąć, unosząc w żaglach starych bab westchnienie?…
Nie, dzięki!… Własnym sumptem swe tłoczyć piosenki
U starego wydawcy Sercy?… O, nie! dzięki!…
Dać się wybrać papieżem na onych synodach,
Co sejmują przy dzbanie w szynkownych gospodach?…
Nie, dzięki!… Skrzętnie kuszcze podlewać laurowe,
Zdobyte sonecikiem, miast sięgać po nowe?…
Dzięki!… Przyznawać talent marnym tylko chłystkom?
Submitować się kornie dziennikarskim świstkom?
Budzić się co dnia z myślą: ach, byle me imię
Redaktor „Merkurego” zachował w estymie?…
Nie, dzięki!… Drżąc ze strachu, ważyć każde słowo?
Torować sobie drogę czapką, a nie głową?
Uniżać się do prośby? Dać się forytować?…
Nie, dzięki! dzięki! dzięki!… Chcę sobie dworować,
Śpiewać, śnić, mym natchnieniom folgując swawolnym,
Być samotnym, to prawda, lecz sobą! lecz wolnym! —
Nieskrępowany zgoła, pełnię animuszu
Wylewać w madrygale, albo w karteluszu!
Bez troski, czy grosz kapnie, czy sława przyświeca,
Tworzyć swą zamierzoną Podróż do księżyca!
Słóweczka nie napisać, co by nie wyrosło
Z najgłębszej ducha treści, i z dumą wyniosłą
Móc sobie mówić co dnia: Tak, tak, mój maleńki,
Lubuj się kwiatów twoich woniami i wdzięki,
Bo to wszystko jest plonem twej głowy i ręki!
A jeśli w końcu tryumf zdobyć się poszczęści,
Nikomu cezarowej nie być dłużnym części,
Słowem, bluszcz depcąc, choćby dębem się nie było,
Niewysoko się może wznieść, lecz własną siłą!…


LE BRET

Zgoda!… Gardzisz paktami, drogą życia zatem
Idź sam! Ale nie szukaj walki z całym światem!
Skąd ci się wziął ten nałóg, najgorszy z nałogów —
Wszędzie na każdym kroku wzniecać sobie wrogów?…


CYRANO

Pytasz skąd?… To przywarło do mnie tak, mój bracie,
Gdym ujrzał, jak przyjaciół tłum sobie jednacie,
Jak Kastora uśmiechem wierny Polluks durzy,
Sznurując wargi swoje jak kuperek kurzy!…
Wolę, gdy łotr, obrażon, nie skłoni mi głowy;
Wtedy wołam z uciechą: Przybył mi wróg nowy!…


LE BRET

Co za szaleństwo?…


CYRANO

                        Prawda! Tym umysł mój grzeszy!
Lubię się nie podobać; nienawiść mnie cieszy!…
Ach, gdybyś wiedział, drogi, jak pewnie się kroczy,
Gdy nienawiścią prażą nas niechętne oczy,
I jak ucieszne plamy na połach kaftana
Zostawia żółć zawistnych i nikczemnych piana!…
— Ta miękka przyjaźń, co w nią każdy z was tak wierzy,
Podobną jest do sutych italskich kołnierzy,
W których miękkiej koronce niewieścieje szyja…
Wygodne to, lecz zgoła prezencji nie sprzyja,
Bo głowa nie znajdując podpory, jak w puchu,
Przywyka do chwiejnego na wsze strony ruchu!…
Mnie zaś nienawiść stroi co dnia w kryzy nowe,
Których krochmal przymusza górą nosić głowę.
Każdy wróg nowy — dla mnie jest karbikiem nowym,
Który ciśnie, lecz blaskiem ozłaca tęczowym,
Bo do kryzy hiszpańskiej podobną niewolą,
Nienawiść jest garrotą — lecz jest… aureolą!…


LE BRET

/ po chwili, biorąc go pod ramię /

Głośno folguj goryczy… możeć ulży trocha!
Lecz cicho musisz przyznać: ona cię nie kocha!…


CYRANO

/ z żywością /

Milcz!…

/ W czasie tej rozmowy wszedł był Chrystian, usiłując się do kadetów zbliżyć. Widząc jednak, iż mu nie odpowiadają, usiadł przy osobnym stoliku, obsługiwany przez Lizę. /



SCENA DZIEWIĄTA

/ Cyrano, Le Bret, Kadeci, Chrystian de Neuvillette. /


JEDEN Z KADETÓW

/ siedzący ze szklanką w ręku przy stoliku w głębi /

Cyrano!…
Cyrano zwraca twarz ku niemu
                        Relacja z walki!…


CYRANO

                        W tym momencie!…

/ Oddala się wsparty na ramieniu Le Breta; rozmawiają z cicha. /


PIERWSZY KADET

/ powstając i podchodząc /

To będzie najwłaściwsze nauk rozpoczęcie
zatrzymując się przy stoliku Chrystiana
Dla tego nieśmiałego uczniaczka…


CHRYSTIAN

/ podnosząc głowę /

                        Uczniaczka?…


DRUGI KADET

Do usług północnego cherlaczka!…


CHRYSTIAN

/ z żywością /

                        Cherlaczka?…


PIERWSZY KADET

/ rubasznie drwiąco /

Panie de Neuvillette! Niech wasza cześć pamięta,
Że tu w naszej parafii jest pewna rzecz święta,
O której pary puścić nie wolno nikomu.
Jak nie mówią o stryczku we wisielca domu!…


CHRYSTIAN

Cóż to jest?…


DRUGI KADET

/ głosem groźnym /

                        Spojrzyj na mnie!…
przykłada trzykroć z miną tajemniczą palec do nosa
                        Zrozumiałeś wasze?…


CHRYSTIAN

Ach, to…


TRZECI KADET

                        Cyt! Nigdy słowo to przez usta nasze
Wymienione nie bywa, bo źle jadać kaszę
pokazuje Cyrana, który rozmawia w głębi z Le Bretem
Z tym oto zawadiaką…


CZWARTY KADET

/ który podczas gdy Chrystian twarzą był zwrócony ku poprzedzającym, zaszedł z cicha i usiadł na stole za jego plecami. /

                        Wszakże w gniewu chwili
Dwóch zabił, za to jeno, że przez nos mówili…


PIĄTY KADET

/ głosem grobowym; wyłażąc spod stołu, gdzie wlazł był cichaczem na czworakach /

Kto nie pragnie przed czasem poślubić Kostusi,
Wzmianki o tej nieszczęsnej chrząstce strzec się musi.


SZÓSTY KADET

/ kładąc Chrystianowi rękę na ramieniu /

Dość słowa, gestu! Chustkę wyciągnąć w potrzebie,
Znaczy, mosanie, całun wyciągnąć dla siebie!…

/ Milczenie. Wszyscy kadeci ze skrzyżowanymi ramionami patrzą na Chrystiana. On wstaje i podchodzi do Carbona, który rozmawiając z jakimś oficerem, zdaje się nie zwracać uwagi na to, co się dzieje. /


CHRYSTIAN

Kapitanie!…


CARBON

/ odwracając się i mierząc go oczyma /

                        A co tam?…


CHRYSTIAN

                        Jaka na to rada.
Gdy południak dmie nosa?…


CARBON

                        Dowieść mu wypada,
Że można być z Północy i odważnym…

/ Odwraca się od niego. /


CHRYSTIAN

                        Gratia!


PIERWSZY KADET

/ do Cyrana /

Teraz twoja relacja!…


WSZYSCY

                        Relacja!…


CYRANO

/ podchodząc /

                        Relacja?…
Wszyscy przysuwają swoje stołki, grupując się dokoła niego, i nadstawiają uszu. Chrystian siadł okrakiem na krześle.
A więc szedłem sam jeden na spotkanie owo.
Księżyc mi jak zegarek świecił ponad głową,
Kiedy nagle zegarmistrz jakiś zbyt troskliwy
Przeciągnął po nim obłok waty i oliwy,
Czyszcząc srebrną kopertę jego cyferblata,
I noc się uczyniła czarna wokół świata,
W której tonął przede mną i bulwark, i szosa,
Tak, iż widziałem — Mordious! — ledwo…


CHRYSTIAN

                        Koniec nosa!…

/ Milczenie. Wszyscy powstają z wolna, patrząc na Cyrana z przestrachem. Cyrano milczy zdumiony. Ogólne oczekiwanie. /


CYRANO

Kto jest ów człowiek?…


JEDEN Z KADETÓW

/ półgłosem /

                        Przybyły dziś rano
Kadet nowozaciężny…


CYRANO

/ dając krok naprzód ku Chrystianowi /

Dzisiaj?…


CARBON

/ półgłosem /

                        Jego miano
Baron de Neuvil…


CYRANO

/ przystając, głucho /

                        Dobrze!…
Blednie, rumieni się, robi znowu ruch, jakby się miał rzucić na Chrystiana, po czym hamuje się i dodaje głosem zdławionym
                        Bardzo dobrze nawet!…
spokojnie
O czymże to mówiłem?
z wybuchem wściekłości w krzyku
                        Do miliona lawet!…
ciągnąc zwykłym głosem dalej
Aa, tak! że było ciemno!… Idę tedy nocą,
I myślę sobie w duchu, że licho wie po co
Drażnię jakiegoś panka, który mi — co robię —
Zakarbuje…


CHRYSTIAN

                        Na nosie!…


CYRANO

/ z wściekłością /

                        Mordious!…
powściągnąwszy się, zdławionym głosem
                        na wątrobie…
I myślę, że nie rozum w rozszczepioną kłodę
Wtykać…


CHRYSTIAN

                        Nos!…


CYRANO

                        …rękę — płocho wyzywać przygodę.
A nuż klin skoczy, drzewo zuchwalca przycapie
Jak w kluby i oberwę…


CHRYSTIAN

                        Po nosie!…


CYRANO

/ obcierając sobie pot z czoła /

                        …po łapie!
Lecz rzekłem sobie: Naprzód!… Niechaj świat się wali,
Rób, co każe powinność!… Marsz Cyrano!… Dalej!…
I ruszam z myślą oną, co grzmi jak pobudka,
Gdy wtem pośród ciemności ktoś mi pali…


CHRYSTIAN

                        Szczutka!…


CYRANO

Odbijam cios, w noc dalej zasuwam się ciemną,
Nagle stu zbrojnych drabów stanęło przede mną.


CHRYSTIAN

Nos w nos!…


CYRANO

/ rzucając się ku niemu z wściekłością /

                        Do kroćset kroci tysięcy!…
Wszyscy zrywają się i cisną, by widzieć. Cyrano, doszedłszy do Chrystiana, zatrzymuje się i ochłonąwszy, ciągnie dalej
                        Woń zgniła
Wina, glejty, cebuli od drabów tych biła…


CHRYSTIAN

Prosto w nos!…


CYRANO

                        Walę naprzód z pochyloną głową,…


CHRYSTIAN

Z nosem w górę zadartym!…


CYRANO

                        …prosto w kupę ową.
Rozprułem dwóch, strzaskałem łeb trzeciemu płazem,
Aż tu ktoś godzi we mnie: Paf!… Ja mu żelazem…


CHRYSTIAN

Pif!…


CYRANO

/ wybuchając /

                        Mordious!… Precz stąd wszyscy!…

/ Wszyscy kadeci rzucają się ku drzwiom. /


PIERWSZY KADET

                        Lew ze snu zbudzony!…


CYRANO

Precz wszyscy!… Niech zostanie tylko człowiek ony!…


DRUGI KADET

Posieka go na bigos…


RAGUENEAU

                        Na bigos?…


TRZECI KADET

                        Wróciwszy,
Najdziesz go aść w pasztecie…


RAGUENEAU

/ podnosząc ręce ku niebu /

                        Sędzio najstraszliwszy!…
Siwieję z trwogi, wątły jestem jak serweta!…


CARBON

Chodźmy!…


CZWARTY KADET

                        Wiór nie zostanie z pięknego kadeta!…


INNY

Mrę z trwogi na myśl samą, co się tutaj stanie!…


INNY

/ zamykając drzwi z prawej /

Coś przerażającego!…

/ Wszyscy wychodzą bądź to głównymi w głębi, bądź to bocznymi drzwiami, bądź wreszcie schodami. Cyrano i Chrystian patrzą przez chwilę na siebie. /



SCENA DZIESIĄTA

/ Cyrano, Chrystian. /


CYRANO

                        Uściskaj mnie!…


CHRYSTIAN

                        Panie?…


CYRANO

Dzielny!…


CHRYSTIAN

                        Do kroćset! Ależ!…


CYRANO

                        I bardzo!… Dość na tem!…


CHRYSTIAN

Powiesz mi waść?…


CYRANO

                        Uściskaj mnie. Jestem jej bratem!…


CHRYSTIAN

Czyim?…


CYRANO

                        Jej!…


CHRYSTIAN

                        Hę?…


CYRANO

                        Roksany!…


CHRYSTIAN

/ podbiegając ku niemu /

                        Nie wiedziałem o tem!…
Waćpan jej bratem?…


CYRANO

                        Prawie! Jestem jej pociotem!…


CHRYSTIAN

Ona waszmości?…


CYRANO

                        Wszystko powiedziała!


CHRYSTIAN

                        Boże!…
Ja oszaleję!… Kocha mnie ona?…


CYRANO

                        Być może!…


CHRYSTIAN

/ biorąc go za ręce /

Jakże jestem szczęśliwy, żem poznał waćpana!…


CYRANO

To się zwie czułość nagła i niespodziewana!…


CHRYSTIAN

Wybacz mi!…


CYRANO

/ przyglądając mu się i kładąc mu rękę na ramieniu /

                        Że jest piękny ten łotr, przyznać muszę.


CHRYSTIAN

Od chwili, gdym cię poznał, zabrałeś mi duszę!…


CYRANO

Lecz te nosy, coś do mnie…


CHRYSTIAN

                        Cofam je sprzed mety!…


CYRANO

Roksana czeka listu wieczorem…


CHRYSTIAN

                        Niestety!…


CYRANO

Co…


CHRYSTIAN

                        Przestając być cichym, zgubię siebie…


CYRANO

                        Zalić
Nie dość szczęścia?…


CHRYSTIAN

                        Ze wstydu winien bym się spalić,
Takem głupi!…


CYRANO

                        Tak mówiąc, dowodzisz niekłamnie,
Żeś nim nie jest. A zresztą uderzałeś na mnie
Tutaj przed chwilą wcale nie jako półgłówek!…


CHRYSTIAN

Ba! Kto idzie do szturmu, temu nie brak słówek!…
Chociaż mam pewien dowcip łatwy i wojskowy…
Wobec kobiet najlepiej gram rolę niemowy.
Ich oczy takie dobre dla mnie, gdy przechodzę!


CYRANO

Ich serca nie sąż lepsze, gdy przystajesz w drodze?


CHRYSTIAN

Nie! Gdyż jestem z tych — wiem to i drżę z nieśmiałości! —
Co wcale nie umieją mówić o miłości!…


CYRANO

Gdybym pięknych był kształtów, co mi ducha słoni,
Byłbym z tych, którym dano gładko mówić o niej!…


CHRYSTIAN

O, z wdziękiem móc wyrażać to, co serce tłoczy!…


CYRANO

Być pięknym muszkieterem, co ulicą kroczy!…


CHRYSTIAN

Wybrednisią, niestety, jest piękna Roksana
I na pewno zostanie mną rozczarowana!


CYRANO

/ patrząc na Chrystiana /

Gdyby dano mej duszy podobne oblicze!…


CHRYSTIAN

/ z rozpaczą /

Trzeba by mi wymowy!…


CYRANO

/ nagle /

                        Ja ci jej użyczę!…
Ty mi udziel zwycięskiej fizycznej piękności,
By z nas dwóch powstał jeden bohater miłości!…


CHRYSTIAN

Co?…


CYRANO

                        Czy mógłbyś powtórzyć, co każdego rana
Wyryłbym w twej pamięci?…


CHRYSTIAN

                        Chcesz, abym…


CYRANO

                        Roksana
Nie dozna rozczarowań!… Mów, jesteśmy sami:
Chcesz, byśmy ją zdobyli wspólnymi siłami,
Bym tchnął ducha pod twoją kurtę haftowaną
Spod mej kurty ze skóry bawolej?…


CHRYSTIAN

                        Cyrano,
Ależ!…


CYRANO

                        Chcesz? Mów, Chrystianie!…


CHRYSTIAN

                        Ja się ciebie boję!


CYRANO

Chcesz, by wargi twe odtąd oraz słowa moje
Współdziałały?… Już wkrótce zyskasz pocałunek
Tej, o której dziś serce trapi cię frasunek!…


CHRYSTIAN

Oczy twe błyszczą!…


CYRANO

                        Chcesz więc?…


CHRYSTIAN

                        To by ci sprawiło
Taką przyjemność?…


CYRANO

/ w upojeniu /

                        To by…
poprawiając się po artystowsku
                        To by mnie bawiło!
Poetę próba taka skusiłaby w niebie.
Czy chcesz mnie uzupełnić, bym dopełniał ciebie?
W twym cieniu pójdę, kędy losy mnie zawiodą;
Ja będę twym umysłem, ty moją urodą!…


CHRYSTIAN

Lecz żądanego przez nią dziś listu nie zdoła
Napisać moja ręka…


CYRANO

/ wyjmując z zanadrza list, który napisał /

                        Oto epistoła!…


CHRYSTIAN

Jak to?…


CYRANO

                        W liście tym wszystko jest, oprócz adresu.


CHRYSTIAN

Ja…


CYRANO

                        Och, możesz go posłać. Bądź pewien sukcesu!…


CHRYSTIAN

Miałeś?…


CYRANO

                        Mamy w kieszeniach zawsze, my poeci,
Epistoły do Chloryd, które z łba się kleci,
Z tych będąc, którzy mają za przedmiot westchnienia
Sen tylko, tchnięty w bańkę jakiegoś imienia!
Weź, a w prawdę przemienisz te moje bajania!
Na los szczęścia rzuciłem skargi i wyznania;
Dzięki tobie to ptactwo wędrowne osiędzie.
Poznasz sam, że w tym liście, jak i zresztą wszędzie,
Przeważyła nie szczerość, lecz moja wymowa!
Weź go tedy, i skończmy!…


CHRYSTIAN

                        Może jakie słowa
Należałoby zmienić?… Z fantazji pisany
Czyż list ten odpowiedni będzie dla Roksany?…


CYRANO

Jak rękawiczka…


CHRYSTIAN

                        Ale…


CYRANO

                        Pewna niepoznaka!
Łatwowierność miłości własnej bywa taka,
Że Roksana uwierzy, iż ta epistoła
Pisana była dla niej!…


CHRYSTIAN

                        Druhu mój!…

/ Pada w objęcia Cyrana. Uściski. /



SCENA JEDENASTA

/ Ciż sami, Kadeci, Muszkieter, Liza. /


JEDEN Z KADETÓW

/ uchylając drzwi /

                        Nic zgoła!
Jakby śmierć przeszła tędy… Cicho jak w kościele…
Nie śmiem spojrzeć…
wyziera
                        Hę?…


WSZYSCY KADECI

/ wchodzą i widząc Cyrana z Chrystianem w uścisku /

                        Ach!… Ooo!…


JEDEN Z KADETÓW

                        Tego już za wiele!…

/ Konsternacja. /


MUSZKIETER

/ rubasznie /

Cóż to?…


CARBON

                        Bies w kościelnego się przedzierzgnął sługę.
Palnij go w nozdrze jedno, on nastawi drugie!


MUSZKIETER

Można więc teraz mówić mu o nosie jego?…
wołając Lizę z miną tryumfującą
Hej, Lizo!… Pójdź na hecę!…
węsząc z afektacją
                        Och, to coś dziwnego!
Co tu czuć?
podchodząc ku Cyranowi
                        Aść to zwęszył?… Skraśniały mu lica!…
Powiedz że nam, co tutaj tak pachnie?…


CYRANO

/ policzkując go /

                        Pieprzyca!…

/ Kadeci wywracają koziołki z uciechy. Zasłona. /




AKT TRZECI

Pocałunek Roksany.

(przekład M. Konopnickiej)

/ Mały placyk w dawnej dzielnicy Marais. Stare domy. Perspektywa kilku wąskich uliczek. Na prawo dom Roksany i mur ogrodowy, spoza którego wychyla się bogata zieleń. Nade drzwiami domu okno i balkon. Przed progiem ławka. Bluszcz pnie się po murze; lekkie gałęzie jaśminu oplatają balkon i powiewnie opuszczają się z niego. /

/ Naprzeciwko staroświecki dom w tymże stylu, z cegły i z kamienia. U drzwi wejściowych młotek owinięty płótnem, niby chory palec. Przy podniesieniu zasłony widać Ochmistrzynię siedzącą na ławce. Balkonowe okno Roksany na oścież otwarte. /

/ W pobliżu Ochmistrzyni stoi Ragueneau, odziany w suknie dworzanina i, ocierając z łez oczy, kończy swe opowiadanie. /



SCENA PIERWSZA

/ Ragueneau, Ochmistrzyni, później: Roksana, Cyrano i dwóch Paziów. /


RAGUENEAU

…A potem mi uciekła z pewnym muszkieterem…
Sam, w ruinie, wieszam się. Czymże mi świat? Zerem!
Wtem pan Bergerac wchodzi fortunnym momentem,
Odwiesza i swej krewnej czyni intendentem.


OCHMISTRZYNI

Lecz skąd asindziejowi ta nagła ruina?


RAGUENEAU

Liza lubiła Marsa, a ja — Apolina.
Co zbyło od poetów, zjadały mundury…
Rozumiesz teraz, aśćka, takie koniunktury…


OCHMISTRZYNI

/ podnosi się i woła ku otwartemu oknu /

Roksano! Czyś gotowa? Czekają nas…


GŁOS ROKSANY Z OKNA

                        Kładę
Płaszcz.


OCHMISTRZYNI

/ do Ragueneau, ukazując przeciwległą bramę /

Idziem naprzeciwko. Na ważną naradę.
Do Klomiry. Tam u niej damy się zbierają.
I dziś właśnie O czułym dyskursować mają.


RAGUENEAU

O… Czułym?


OCHMISTRZYNI

/ mizdrząc się /

                        Ależ… tak jest!
woła ku oknu
                        Roksano! Schodź zaraz!
Spóźnimy się na Czułe i będzie ambaras…


GŁOS ROKSANY

Idę…

/ Słychać zbliżający się brzęk teorbanów. /


GŁOS CYRANA

/ śpiewającego w kulisach /

La… La… La…


OCHMISTRZYNI

/ mile zadziwiona /

                        Grają!… Dla nas grają, zda się!…


CYRANO

/ za którym postępują dwaj paziowie z teorbanami /

Nuta trzykroć wiązana, potrójny głuptasie!


PIERWSZY PAŹ

/ ironicznie /

A! To wasza cześć ekspert także co do tego?…


CYRANO

Bom muzyk, jako wszyscy ucznie Gassendiego!


DRUGI PAŹ

/ grając i śpiewając razem /

La… La…


CYRANO

/ wyrywa mu teorban i sam kończy frazę muzyczną /

                        …La… La… La…


ROKSANA

/ ukazuje się na balkonie /

To waść?…


CYRANO

/ śpiewając na nutę poprzedniej przygrywki /

                        To ja… Niosę w dani
Cześć twym liliom… i pokłon różom twoim… pani!


ROKSANA

Schodzę…

/ Znika z balkonu. /


OCHMISTRZYNI

/ wskazując paziów /

A! Wasza miłość wirtuozów wiedzie?


CYRANO

To zakład, com go wygrał wczoraj po obiedzie
Od Assoucy'ego. Szło nam o składnię. On swoje,
Ja swoje. Gdy wtem spostrzegł tych drągalów dwoje,
Niezgorsze dławidudy ze swego orszaku,
Więc stawił dzień muzyki, i przegrał — do znaku!
Nim tedy Febus z nieba wóz ściągnie ognisty,
Po piętach oto depcą mi teorbanisty
I cokolwiek uczynię, melodią mi wtórzą…
Z rana mnie to bawiło, lecz teraz — mniej dużo.
do Teorbanistów
Hola! Ruszajcie zagrać ode mnie pawanę
Montfleury'emu!
Paziowie odchodzą w głąb.
Do Ochmistrzyni
                        Przyszedłem zapytać Roksanę,
Jak co wieczór…
do Paziów
                        …A rżnijcie fałszywie i długo!…
do Ochmistrzyni
Czy przyjaciel jej duszy zawsze miłym sługą?


ROKSANA

/ wychodząc z domu /

Miłym, pięknym i mądrym, jak przedtem, tak ninie!


CYRANO

/ z uśmiechem /

Taki mądry?…


ROKSANA

                        O, mędrszy od ciebie, kuzynie!


CYRANO

Zgoda na to!


ROKSANA

                        Nikt inny nie umie pod słońcem
Tak pieścić drobnym słówkiem tkliwym, czarującym,
Co jest wszystkim w miłości! Czasem go natchnienie
Opuszcza… Lecz za chwilę mówi — jak marzenie!


CYRANO

/ z niedowierzaniem /

Być nie może!


ROKSANA

                        Jest właśnie! Ci mężczyźni — Boże!
Że piękny, to już zaraz mądrym być nie może!


CYRANO

Więc w sprawach serca mówi biegle? Więc je czuje?


ROKSANA

Mówi? O, nie, mój panie!… On w nich dysertuje!


CYRANO

A… pisze?


ROKSANA

Jeszcze lepiej! Słuchaj… To z tysięcy
Jeden przykład:
deklamując
                        „Im serca mego bierzesz więcej,
Tym go mam więcej!”
tryumfująco do Cyrana
                        A co?


CYRANO

                        Phi!…


ROKSANA

                        Lub to:
                        „Katusze
Gdy znosić mam miłosne, wszak serce mieć muszę!
Racz mi więc przysłać swoje, bo moje zostało
U ciebie”…


CYRANO

                        To go nadto ma… to znowu mało…
Czegóż on chce właściwie?


ROKSANA

                        Gniewam się, kuzynie.
Tak zazdrość…


CYRANO

/ wzdrygnąwszy się /

                        Co?…


ROKSANA

                        …pisarska przemawia jedynie!
A to… Czy nie ostatni wykwint jest w języku
Miłości?
deklamując
                        „Serce moje rwie się w jednym krzyku
Do Ciebie! Pocałunkiem gdyby były skargi,
Nie Twe oczy by list ten czytały, lecz — wargi!”


CYRANO

/ uśmiechając się z mimowolnym zadowoleniem /

Sprytny ladaco!…


ROKSANA

                        A to?


CYRANO

/ z zachwytem /

                        Więc pani te listy
Umiesz na pamięć?…


ROKSANA

                        Wszystkie!


CYRANO

                        Honor oczywisty
Dla skrybenta…


ROKSANA

                        To mistrz jest!


CYRANO

/ skromnie /

                        Och, mistrz… Jeszcze czego…


ROKSANA

/ stanowczo /

Owszem, mistrz!


CYRANO

                        Niechaj będzie!


OCHMISTRZYNI

/ która się oddaliła w głąb, a teraz spiesznie powraca /

                        Spostrzegam hrabiego…
Pana de Guiche… Tu idzie!…
do Cyrana, popychając go ku domowi
                        A wy, wejdźcie, panie…
Bo może lepiej będzie, gdy was nie zastanie!
Mógłby co zwęszyć…


ROKSANA

                        O tak… Lubą tajemnicę
Duszy mej! Jest potężny, silną ma prawicę,
Kocha mnie… Trzeba strzec się… Mógłby zabić moje
Szczęście, razem z miłością… Idź, idź… Ja się boję…


CYRANO

Dobrze… Dobrze już… Dobrze…

/ Znika we drzwiach domu. Ukazuje się de Guiche. /



SCENA DRUGA

/ Roksana, De Guiche, z boku Ochmistrzyni. /


ROKSANA

/ oddając ukłon /

                        Właśniem jest na drodze
Do wyjścia…


DE GUICHE

                        A ja, pani, żegnać cię przychodzę.


ROKSANA

Wasza dostojność jedzie?…


DE GUICHE

                        Na wojnę.


ROKSANA

                        A!


DE GUICHE

                        W nocy
Przyszedł rozkaz. Pod Arras spieszym ku pomocy
Oblegającym.


ROKSANA

                        Czy tak?… Więc to oblężenie?


DE GUICHE

Mój odjazd dziwi panią, widzę, nieskończenie…


ROKSANA

Och!


DE GUICHE

                        Kiedyż cię znów ujrzę?… Tak mam pierś wezbraną…
Pani wiesz, że mi główne dowództwo oddano…


ROKSANA

/ obojętnie /

A, brawo!


DE GUICHE

                        …regimentu kadetów?


ROKSANA

/ uderzona tym słowem /

                        Co?… ka… det…


DE GUICHE

Służy w nim kuzyn pani. Człowiek nie bez zalet,
Lecz pyszałek. Pod Arras nie ujdzie mej sieci…
Będę umiał się zemścić!


ROKSANA

/ przygnębiona /

                        Jak to?… Więc kadeci…


DE GUICHE

/ śmiejąc się /

Wszakże to mój regiment!


ROKSANA

/ upada na ławkę, szepcząc na stronie /

                        Chrystian!…


DE GUICHE

                        Lecz na Boga!
Co ci, pani?


ROKSANA

/ walcząc ze wzruszeniem /

Ten odjazd… Ach… To wieść zbyt sroga!
Jestem w rozpaczy… Możnaż pomyśleć spokojnie,
Że ktoś… ktoś sercu miły… jest tam… na tej wojnie!


DE GUICHE

/ zadziwiony i uradowany /

I słyszeć po raz pierwszy słowa te w godzinie
Odjazdu!… Po raz pierwszy!…


ROKSANA

/ zmienia ton i wachluje się /

                        Więc… na mym kuzynie
Pragniesz się zemścić, hrabio?


DE GUICHE

                        Pani — za nim?


ROKSANA

                        Wcale!


DE GUICHE

On tu bywa?…


ROKSANA

                        Dość rzadko.


DE GUICHE

                        Widuję go stale
Z pewnym kadetem… Ne… Neu… Z miną lalowatą,
Blond…


ROKSANA

/ z pośpiechem /

…Rudy…


DE GUICHE

                        …Piękny, ale głupi.


ROKSANA

                        …Patrzy na to!
zmienia ton
Więc… hrabio… Twoja zemsta?… Wystawić Cyrana
Na grad kul to dla niego byłaby — wygrana.
Uwielbia wojnę. Wiem ja inną zemstę krwawą!


DE GUICHE

Jaką?


ROKSANA

                        Tu go zostawić, tam — okryć się sławą!
Niech z swymi kadetami, założywszy ręce,
Siedzi w Paryżu! Nic się tej nie zrówna męce!
Wściekły będzie, znam ja go! I on, i kadety!
Ani powąchać prochu!…


DE GUICHE

                        Kobiety! Kobiety!
Kobieta tylko zdolna wymyślić tę sztuczkę!


ROKSANA

Zagryzie się, a hrabia dasz jemu nauczkę!


DE GUICHE

Więc pani chodzi o mnie?… W tym lubym udziale
W planach mych dowód serca widzę doskonale…


ROKSANA

Tak… drobny…


DE GUICHE

/ pokazuje jej kilka zapieczętowanych pakietów, które wyjmuje z kieszeni /

                        Ot, do moich kompanii wezwanie,
Za chwilę je odbiorą, prócz kadetów. Panie…
Panie Cyrano!… Ha… Ha!… Będziesz śpiewał basem!
— Więc pani lubisz stroić ludziom figle?


ROKSANA

/ skromnie /

                        …Czasem…


DE GUICHE

/ zbliżając się do niej /

O szaleństwo przyprawiasz mnie! Czyż więc mogę,
Widząc cię tak wzruszoną dziś — puszczać się w drogę!
Posłuchaj… W orleańskiej — tu blisko — ulicy,
Jest konwent kapucynów… Dobrzy zakonnicy
Nie puszczają przez próg swój laików — ni nogą…
Ale mnie w swój szeroki rękaw ukryć mogą.
Pytasz — jak? To pokorni słudzy kardynała
Richelieu, mego wuja! Ot przyczyna cała.
Nieobecny dla wszystkich, wrócę tu pod maską…
O piękna fantastyczko, daruj mnie tą łaską!…
Pozwól!…


ROKSANA

                        Lecz gdy się wyda, hrabio… Twoja sława…


DE GUICHE

Ba!…


ROKSANA

                        Lecz — Arras…


DE GUICHE

                        Tym gorzej! Bogini łaskawa
Pozwól!


ROKSANA

/ z udaną czułością /

Jedź!… Muszę wzbronić!…


DE GUICHE

                        Ach!…


ROKSANA

/ na stronie /

                        …Chrystian zostaje…
głośno
Chcę mieć cię bohaterem, Antoni!…


DE GUICHE

                        O, kraje
Rajskie!… Więc kochasz tego…


ROKSANA

                        Kto w sławy celu!


DE GUICHE

/ z radosnym uniesieniem /

Jadę!
całuje jej rękę
                        Jesteś kontenta?


ROKSANA

                        Tak, mój przyjacielu!

/ De Guiche oddala się. /


OCHMISTRZYNI

/ składając mu szyderczy ukłon za plecami /

…Tak mój przy…


ROKSANA

                        …Ani słówka, jak ta rzecz wypadła,
Cyrano by się gniewał, żem mu wojnę skradła!
woła, zwrócona ku drzwiom
Kuzynie!



SCENA TRZECIA

/ Roksana, Ochmistrzyni, Cyrano. /


ROKSANA

/ wskazując dom Klomiry /

                        My idziemy. Alkandra dziś będzie
Dyskurs mieć z Lisimonem…


OCHMISTRZYNI

/ kładąc w ucho mały palec /

                        Ale mi orędzie
Daje mój mały palec, że przyjdziem po czasie.
A on, hultaj, choć mały, dobrze na tym zna się!


CYRANO

/ do Roksany /

Spóźnić się na małpiarstwa te byłoby smutne!

/ Przechodzą placyk i stają przed domem Klomiry. /


OCHMISTRZYNI

/ z zachwytem /

A patrzcież państwo!… Młotek owinięty płótnem!
do młotka
Jak łątkę cię spowito, ty mały brutalu,
By pięknych słów nie głuszył brzęk twego metalu!

/ Podnosi młotek z tysiącznymi ceregielami i delikatnie nim uderza. /


ROKSANA

/ widząc, że się drzwi otwierają /

Chodźmy!
w progu, do Cyrana
                        A gdyby Chrystian nadszedł, jak się tego
Spodziewam, niech zaczeka.


CYRANO

/ żywo, widząc, że Roksana odchodzi /

                        A…
Roksana odwraca się ku niemu
                        A według swego
Zwyczaju, o co pani pytać go zamierza?


ROKSANA

O…


CYRANO

                        O…


ROKSANA

                        Lecz — będziesz milczał?


CYRANO

                        Jak mur… Jak ta wieża.


ROKSANA

O nie. Powiem mu tylko: Jak potok ze skały
Pędź… Improwizuj miłość… Bądź wspaniały!


CYRANO

/ uśmiechając się /

Dobrze!


ROKSANA

                        Ale sza o tym!


CYRANO

                        Sza!… Sza!…


ROKSANA

                        Ani słowa!

/ Wchodzi i zamyka za sobą drzwi. /


CYRANO

/ składa ukłon przed zamkniętymi już drzwiami /

Weź dank!…

/ Drzwi otwierają się. Roksana wysuwa głowę. /


ROKSANA

Mógłby obmyślać…


CYRANO

                        On?…


ROKSANA

                        A ta rozmowa,
Chcę, ażeby wypadła całkiem niespodzianie!
oboje razem
Więc sza… sza…

/ Drzwi zamykają się. /


CYRANO

                        Ciężko będzie.
woła
                        Chrystian!… Chrystianie!…



SCENA CZWARTA

/ Cyrano, Chrystian. /


CYRANO

Wiem już wszystko. Pójdź bracie. Wytęż pamięć całą,
Masz przepyszną sposobność okrycia się chwałą.
Nie traćmy chwili czasu! Precz z dąsem na Feba!
Idźmy stąd… Nauczę cię…!


CHRYSTIAN

                        Nie chcę!


CYRANO

                        Co?…


CHRYSTIAN

                        Nie trzeba.


CYRANO

Ciebie co podleciało? Chodź prędko!


CHRYSTIAN

                        Zostanę
Tu.


CYRANO

Czy cię giez ugryzł?


CHRYSTIAN

                        Tu chcę czekać na Roksanę!
Dość mi tych pożyczanych i listów, i słówek,
Tego strachu, tej roli! Nie jestem półgłówek,
To dobre na początek było. Dziś mnie kocha.
Nie lękam się. Dziękuję. Spróbuję sam trocha…


CYRANO

Ajaj!…


CHRYSTIAN

                        I skąd ta pewność, że sam nie poradzę?
Mnie też nie w ciemię bito! I to miej w uwadze,
Że mi twe dawne lekcje coś także posłużą…
Dziś umiem o miłości mówić. Nawet dużo!
A wreszcie… co tam słowa! Cóż u bomb miliona!
Nie potrafię jej ścisnąć?…
spostrzega wychodzącą od Klomiry Roksanę
…Stój, bracie… To ona!


CYRANO

Mów sam, mój mości panie!

/ Oddala się i znika za ogrodowym murem. /



SCENA PIĄTA

/ Chrystian, Roksana, Ochmistrzyni (przez chwilę). /

/ Roksana wychodzi z domu Klomiry w towarzystwie Dam, z którymi się rozstaje. Pożegnalne ukłony. /


ROKSANA

                        Alkandro!… Gremiono!…
Barthenoido!…


OCHMISTRZYNI

/ stroskanym głosem /

                        Znów się na Czułe spóźniono!

/ Wchodzi do domu Roksany. /


ROKSANA

/ kłaniając się jeszcze /

Urimethondo!… Adieu!…
Damy żegnają Roksanę, kłaniają się sobie nawzajem, rozłączają się i oddalają w różnych kierunkach wąskimi uliczkami.
Spostrzega Chrystiana.
To ty!… To wy, panie!…
Idzie ku niemu, żywo.
Już mrok… Już są daleko… Żadne nam spotkanie
Tu nie grozi. Jak cicho na ziemi i niebie…
Siądźmy… Mów, o mów do mnie! Słucham…

/ Chrystian siada przy niej na ławce. Chwila milczenia. /


CHRYSTIAN

                        Kocham ciebie!


ROKSANA

/ przymykając oczy /

Tak… Mów mi o miłości!…


CHRYSTIAN

                        Kocham!


ROKSANA

                        To początek…
Tło, pod wzorzystość słów twych… Snuj ten wątek,
O, snuj go!… O, zasnuwaj różami i złotem…
Haftuj!… haftuj!…


CHRYSTIAN

                        Tak kocham… Tak cię…


ROKSANA

                        Wiem już o tem!
Lecz co dalej?


CHRYSTIAN

                        Co dalej?… Rad bym, byś wzajemnie
Kochała! Powiedz, kochasz?…


ROKSANA

/ z dąsem /

                        Waść stawiasz przede mnie
Lemieszkę, gdym czekała kremu! Dalej… Dalej…
Puść wodze swym uczuciom!… Bądź kaskadą… Szalej…
Mów, jak kochasz?…


CHRYSTIAN

                        O bardzo!


ROKSANA

                        Jak twe serce bije?…


CHRYSTIAN

Twa szyja… Chciałbym ciebie pocałować w szyję!


ROKSANA

Chrystianie!


CHRYSTIAN

                        Kocham ciebie…


ROKSANA

/ powstając /

                        Jeszcze?


CHRYSTIAN

/ zatrzymując ją, żywo /

                        Co się ze mną dzieje?
To jest… nie kocham…


ROKSANA

/ siadając /

                        Szczęściem!


CHRYSTIAN

                        Czczę…


ROKSANA

                        Och!…

/ Wstaje i oddala się. /


CHRYSTIAN

                        I głupieję!


ROKSANA

Widzę to!… I tak waszmość stajesz się niemiły,
Jakby razem z rozumem Gracje cię rzuciły!


CHRYSTIAN

Lecz…


ROKSANA

                        Waść za swą w rozsypce będącą wymową
Idź!…


CHRYSTIAN

                        Ja…


ROKSANA

                        Wiem, wiem już! Kochasz. Żegnam waści!


CHRYSTIAN

                        Słowo!…
Jedno słowo!… Ja…


ROKSANA

/ otwierając drzwi /

                        Wiem, czcisz! Dość mam już tej gadki.
Idź waszmość!


CHRYSTIAN

                        Ja chcę tylko…

/ Roksana zamyka mu drzwi przed nosem. /


CYRANO

/ który już od chwili nadszedł, nie będąc widziany /

                        A to sukces rzadki!



SCENA SZÓSTA

/ Chrystian, Cyrano, Paziowie (przez chwilę). /


CHRYSTIAN

Ratuj!


CYRANO

Ja? Ani myślę!


CHRYSTIAN

                        Palnę sobie święcie
W łeb, gdy do łask nie wrócę zaraz w tym momencie.


CYRANO

W momencie?… Tam do diaska!… A to palnij sobie!
Jakże cię, tak od śliny, nagle mądrym zrobię?…


CHRYSTIAN

/ chwytając go za ramię /

O, patrz!… Ona!…

/ Okno balkonowe oświetla się. /


CYRANO

/ wzruszony /

                        Jej okno…


CHRYSTIAN

                        Umrę!


CYRANO

                        Mówże z cicha!…


CHRYSTIAN

/ półgłosem /

Umrę…


CYRANO

                        Noc jak but ciemna…


CHRYSTIAN

                        Co mówisz?


CYRANO

                        Do licha…
Mówię, że to naprawię… Niedołęgi kawał!
Stań tu.
Stawia go przed balkonem.
                        Ja pod balkonem… Będę ci poddawał.


CHRYSTIAN

Lecz…


CYRANO

                        Bądź cicho!

/ W głębi ukazują się paziowie. /


PAZIOWIE

/ do Cyrana /

                        Hej! Panie!


CYRANO

                        Cyt!…

/ Daje znak, żeby mówili cicho. /


PIERWSZY PAŹ

                        Już my sprawili
Rżnięcie dla Montfleury'ego…


CYRANO

                        Stańcież, moi mili,
Tam jeden, ówdzie drugi, na rogach ulicy.
A gdyby nadchodzili jacy natrętnicy,
Zagracie…


DRUGI PAŹ

                        A co zagrać, panie gassendysta?


CYRANO

Jeżeli dama — skocznie, a — rzecz oczywista —
Ponuro, gdy mężczyzna!

/ Paziowie oddalają się i znikają na wylotach ulicy. /

/ do Chrystiana /

Wołaj ją!


CHRYSTIAN

                        Roksano!


CYRANO

/ zbiera kamyki i rzuca je w szyby /

Czekaj… Kilka kamyków…


ROKSANA

/ otwiera okno /

                        Czy jestem wołaną?…
Kto woła?


CHRYSTIAN

                        To ja…


ROKSANA

                        Kto — ja?


CHRYSTIAN

                        Chrystian!


ROKSANA

/ niechętnie /

                        Waść łaskawie
Wraca?…


CHRYSTIAN

                        Dwa słowa tylko!…


CYRANO

/ do Chrystiana /

                        Dobrze… Szeptem prawie…


ROKSANA

Nie chcę. Mam dość rozmowy. Idź waść!


CHRYSTIAN

                        Rozkaz srogi!


ROKSANA

Waszmość mnie już nie kochasz więcej!


CHRYSTIAN

/ któremu podpowiada Cyrano /

                        Wielkie Bogi!
Oskarżać mnie, że więcej nie kocham, w zapale
Gniewu, gdy kocham więcej!


ROKSANA

                        Ależ… Nieźle wcale!


CHRYSTIAN

/ ta sama gra /

Duszę mą, burzą uczuć wstrząsaną nieznośnie,
Amor wziął za kolebkę swoją i w niej — rośnie!


ROKSANA

/ podchodzi na brzeg balkonu /

Wcale nieźle! Lecz jeśli Amor tak jest srogi,
Zdusić go trzeba było, nim stanął na nogi.


CHRYSTIAN

/ ta sama gra /

Jużem ci ja próbował, ale nadaremnie,
Bo to Herkules mały, mocniejszy ode mnie!


ROKSANA

Dużo lepiej!…


CHRYSTIAN

                        Berbeć to, a dwa węże chrobrze
Zmógł: Dumę i Nieufność.


ROKSANA

/ opiera łokcie na balkonie /

                        Dobrze! Bardzo dobrze!
Lecz czemuż to waść dzisiaj mówisz tak nieraźnie?
Miałżebyś na pedagrę chorą wyobraźnię?


CYRANO

/ wciąga Chrystiana pod balkon, a sam wysuwa się na jego miejsce /

                        Cyt… Gra coraz trudniejsza!
do Roksany półgłosem, jak Chrystian
                        Pani, noc jest głucha,
Słowa me po omacku szukać muszą ucha.


ROKSANA

A czemuż tej trudności ja nie mam z wymową?…


CYRANO

O, to proste! W me serce idzie każde słowo,
A ja mam serce wielkie, pani uszko drobne.
Zresztą słowa twe schodzą, zbiegają nadobne,
A moje — w górę muszą…


ROKSANA

                        Lecz już im lżej, wnoszę…


CYRANO

Tak, do tej gimnastyki nawykły po trosze…
Zawsze jednak, by wspiąć się, czasu im potrzeba.


ROKSANA

Istotnie, mówię z wyżyn…


CYRANO

                        Sprawiedliwe nieba!
Z wyżyn takich, że padłbym trupem, pani miła,
Gdybyś mi twarde słówko na serce rzuciła!


ROKSANA

/ z odpowiednim ruchem /

Schodzę…


CYRANO

/ żywo /

                        Nie!


ROKSANA

                        To wejdź waszmość na ławkę przy murze…


CYRANO

O nie!


ROKSANA

                        Dlaczego?


CYRANO

                        Nie… Nie!… Pozostań tam, w górze…
Zerwijmy kwiat uroków tej czarownej chwili.
I mówmy — nie widząc się — jakeśmy mówili!


ROKSANA

Nie widząc?


CYRANO

                        O tak, pani! To rozkosz tak żywa!
Zgadujesz czarność płaszcza, co z ramion mi spływa.
Mnie świeci biel twej szaty przezroczym marzeniem…
Ty jesteś tylko światłem, a ja — tylko cieniem.
Nie domyślasz się nawet, czym dla mnie te chwile…
Jeślim kiedy wymowny był…


ROKSANA

                        O, razy tyle!


CYRANO

Me słowa nigdy przecież dotąd żywą wodą
Nie trysły z serca!


ROKSANA

                        Czemu?


CYRANO

                        Bom walczył z przeszkodą,
Mówiąc przez… wskroś…


ROKSANA

                        Wskroś?…


CYRANO

                        …Dreszczu, który wstrząsa duszą
Tych, co pod jasnym wzrokiem twoim mówić muszą.
Dziś więc, gdy głos mój wznoszę w mroków tych ukryciu,
Zda mi się, że raz pierwszy mówię z tobą w życiu!


ROKSANA

Prawda, że głos twój, panie, jakby inny słyszę!…


CYRANO

/ podchodząc, gorąco /

                        O tak! I błogosławię tę noc i tę ciszę,
W której dziś po raz pierwszy śmiem być sobą!…
zatrzymuje się i mówi z ekstazą
                        Ale…
Gdzież się unoszę w moim wzruszeniu i szale!
O, przebacz! Rzecz to dla mnie tak ogromnie nowa!


ROKSANA

Nowa?…


CYRANO

/ walcząc ze wzruszeniem i usiłując zapanować nad słowami /

Ależ tak… Dla mnie… ta szczera rozmowa…
Strach, by nie być wyśmianym, ściskał mnie jak zbroja…


ROKSANA

Wyśmianym?


CYRANO

                        Za mój zapał… Dotąd miłość moja
Za dowcip, za kunszt słowa wstydliwie się kryła!
Ileż razy ku gwieździe, co z nieba świeciła,
Rwałem się, gdy wtem, lękiem śmieszności wstrzymany,
Nie gwiazdy — kwietnych słówek zbierałem liczmany!…


ROKSANA

Te kwietne słówka — pachną…


CYRANO

                        Pogardźmy dziś nimi!


ROKSANA

Nigdyś nie mówił, panie, słowy podobnymi…


CYRANO

O, gdyby od kołczanu i od strzał Amora
Uciec ku świeższym rzeczom, choć tego wieczora!
Zamiast kropla po kropli mdłe Lignonu wody
Czerpać złotym naparstkiem — i nie czuć ochłody.
Iść tam, w ten świat ogromny, nowy i daleki,
Gdzie dusza, z wielkiej życia napawa się rzeki!


ROKSANA

A dowcip?…


CYRANO

                        Pod twe stopy rzuciłem go, pani,
By cię zatrzymać… Teraz — pożądam otchłani!
— Bluźnilibyśmy nocy tej, tej wielkiej chwili,
Gdybyśmy jak pasterze z sielanki mówili…
O, niech niebo gwiazd pełne, co nad nami stoi,
Z kunsztu nas miłosnego rozbierze, rozbroi!
Gdyż drżę o to, by z filtru słówek zbyt subtelnych,
Nie uleciał aromat uczuć nieśmiertelnych…
By dusza, w tej grze pustej nie wystygła z słońca,
By końcem subtelności nie był koniec końca…


ROKSANA

A rozum?…


CYRANO

                        Ja nim gardzę, gdy idzie o serce!
Zbrodnia kochać, a gust w tej znajdować szermierce,
Zresztą musi przyjść chwila — i takich żałuję,
Dla których nie przychodzi — kiedy dusza czuje
Prostotę swej miłości… i gdy ją zasmuca,
Jeśli ktoś ją, jak piłkę, rzuca i odrzuca.


ROKSANA

Więc dobrze! Lecz gdy dla nas przyszła ta godzina,
Jakież słowa mi powiesz?…


CYRANO

                        Wszystkie, o jedyna,
Jakie mi kwitną w sercu… Nie wiążąc ich w snopy,
Zroszone ci je rzucę garściami pod stopy…
Bo cię kocham, bo one swą wonią mnie duszą,
I — jeśli zginąć nie mam — do ciebie dojść muszą!
Imię twoje w mym sercu jest jak serce w dzwonie…
A gdy mówię, gdy słuchasz mnie na twym balkonie,
Drży dzwon serca i w piersi mej uderza młotem…
A w dzwonie imię twoje dźwięczy szczerym złotem!
Każdy drobiazg mi drogi, co dotyka — ciebie…
Przed rokiem był poranek i maj stał na niebie,
Puściłaś luźno włosy i szłaś — złota cała…
Więc jak w tarczę słoneczną, gdy nad ziemią pała,
Wzrok, zbyt długo utkwiony, nie widzi nic zgoła
Prócz rumianej światłości złocistego koła,
Tak ja, po twoim przejściu olśnion od promieni
Włosów twych, wszędzie jasność widziałem w przestrzeni!


ROKSANA

/ głosem wzruszonym /

Tak… To jest miłość…


CYRANO

                        Miłość zazdrosna, okrutna,
Miłość przez nic szczęśliwa, i znów — przez nic — smutna.
To miłość!… Samolubna nie jest ona przecie!
Dla szczęścia twego, pani, dałbym wszystko w świecie,
Gdybym chociaż niekiedy i chociaż przez szpary,
Widzieć mógł uśmiech szczęścia z mej zrodzon ofiary!
Czy rozumiesz mnie teraz?… znasz?… Czujesz, jak z cienia
Duch mój ku tobie wzlata podmuchem płomienia?…
O, słodka chwilo! Nocy, bądź błogosławiona!
Ja ci śmiem to wyznawać… ty — słuchasz wzruszona…
Chcę umrzeć!… Bom już zaznał szczęścia na tej ziemi!
Bo ta gałąź zadrżała pod słowy mojemi…
Bo ty sama jak listek drżysz tam… Bo ja czuję…
Bo twe drżenie tu, do mnie, po listkach zstępuje!…

/ Całuje z uniesieniem zwieszającą się z balkonu gałąź jaśminu. /


ROKSANA

Tak… drżę, płaczę i kocham, tobą upojona…
Jestem twoja…


CYRANO

                        O, śmierci! Do ciebie ramiona
Wznoszę! Przyjdź!… To ja słodki podałem jej trunek
Upojenia!… I jedno jeszcze tylko… jedno…


CHRYSTIAN

/ spod balkonu /

                        …pocałunek…


ROKSANA

/ cofając się /

Co?


CYRANO

                        Ach!


ROKSANA

                        Żądasz…


CYRANO

                        Żądałem…
do Chrystiana
                        Diabli z tym pośpiechem!


CHRYSTIAN

/ z cicha /

Nie korzystać z wzruszenia?… Toć było by grzechem!


CYRANO

/ do Roksany /

Żądałem… tej rozkoszy chwilą oszalały,
Lecz wiem, że to zuchwalstwo… że byłem zbyt śmiały…


ROKSANA

/ z lekkim rozczarowaniem /

Więc… waszmość… nie nalegasz…


CYRANO

                        O tak, tak, nalegam!
Ale — bez nalegania! Bo oto spostrzegam
Niewinność twoją w trwodze… dziewiczość w frasunku…
Tak… Ja pragnę… Lecz ty mi odmów pocałunku!


CHRYSTIAN

/ ciągnąc go za płaszcz /

Dlaczego?…


CYRANO

                        Milcz, Chrystianie!


ROKSANA

/ wychyla się /

                        Co tak szepczesz z cicha?…


CYRANO

Łaję się, żem z twych lilii pić pragnął kielicha,
I mówię: milcz, Chrystianie!
słychać odzywające się teorbany
do Roksany
                        Na chwilkę…
Roksana usuwa się z balkonu i zamyka okno. Cyrano nasłuchuje teorbanistów, z których jeden gra skoczną piosenkę, a drugi ponurą arię.
                        …Do licha!
Mężczyzna czy kobieta? A to kaptur mnicha!

/ Ukazuje się Kapucyn z latarnią zapaloną i chodząc od domu do domu, drzwi ogląda. /



SCENA SIÓDMA

/ Cyrano, Chrystian, Kapucyn. /


CYRANO

/ do Kapucyna /

Cóż to, wasza wielebność gra w Diogenesa?


KAPUCYN

Szukam domu imć pani…


CHRYSTIAN

/ do Cyrana, niecierpliwie /

                        Niech rusza, do biesa!


KAPUCYN

Imć Magdaleny Robin…


CHRYSTIAN

                        Wyślij go do diaska.


CYRANO

/ ukazując oddaloną, stromo pnącą się uliczkę /

Tędy, pobożny ojcze, tędy, jeśli łaska!
W górę!… Wciąż prosto, w górę… Do miejskiego szańca!


KAPUCYN

Bóg zapłać! Zmówię za was, panie, część różańca,
Aż do grubego ziarnka… Aż do Ojcze nasza…


CYRANO

Szczęść Boże twym ogórkom!… Spiesz, pobożność wasza!

/ Powraca do Chrystiana. /



SCENA ÓSMA

/ Cyrano, Chrystian. /


CHRYSTIAN

/ wrzący /

Pocałunek… Zdobądź go!


CYRANO

                        Nie.


CHRYSTIAN

                        I cóż to zmienia?


CYRANO

Prawda!… Przyjdzie ta chwila z dreszczem upojenia,
Kiedy się wasze wargi poczną szukać wzajem,
Bo ty masz piękny wąsik. — Jej usta tchną majem!
do siebie
Wolę, że z innej racji…

/ Słychać trzask otwieranych okiennic. Chrystian kryje się pod balkon. /



SCENA DZIEWIĄTA

/ Cyrano, Chrystian, Roksana. /


ROKSANA

/ idzie ku przodowi balkonu /

                        To wy?… Więc na nowo
Mówimy o… o… o…


CYRANO

                        O pocałunku. Słowo
Przesłodkie! Czemuż przed nim drżą usta z korali?
I cóż to będzie z rzeczą, gdy nazwa już pali!
O niechaj cię to czyste nie przestrasza płomię!…
Wszak nieraz mimowolnie, nawet nieświadomie,
Przechodziłaś wśród żartu i bez przerażenia
Do westchnień od uśmiechu — do łez od westchnienia.
To przejście, tak subtelne, chciej przedłużyć chwilką…
Od łez do pocałunku dreszcz jeden jest tylko!


ROKSANA

/ w pomieszaniu /

Milcz, waszmość…


CYRANO

…Bo nareszcie, cóż jest pocałunek?
Maleńki ust zadatek, na serca rachunek…
Punkt różowy, po słowie „kocham” postawiony…
Sekret luby, nie uchu, lecz ustom zwierzony…
Moment wieczności, który brzęczy, niby pszczoła…
Komunia lilii białej, z ust wzięta anioła…
Sposób, by dyszeć chwilę słodką serca wonią
I pokosztować duszy, z warg, co ci się kłonią…


ROKSANA

Milcz! Milcz!…


CYRANO

Jest pocałunek tak szlachetną rzeczą —
Czego mi i kroniki świata nie zaprzeczą —
Że królowa francuska z ust swoich korala
Najszczęśliwszemu z lordów zabrać go pozwala…
Sama królowa, pani!


ROKSANA

                        Więc…


CYRANO

/ z wzrastającą egzaltacją /

                        I ja cierpiałem
Jak Buckingham, w milczeniu… I z równym zapałem
Wielbię królowę, którą ty jesteś, o damo!
Jak on — wierny i smutny…


ROKSANA

                        I piękny tak samo!


CYRANO

/ na stronie, z rozczarowaniem /

A prawda! Zapomniałem… Piękny jest! Do licha!


ROKSANA

A więc pójdź! Zerwij kwiat ten, co niebem oddycha!…


CYRANO

/ popychając ku balkonowi Chrystiana /

Właź!


ROKSANA

…Pójdź więc i pokosztuj tego smaku duszy!


CYRANO

/ do Chrystiana /

Właźże!


ROKSANA

Niech złota pszczoła brzękiem nas ogłuszy
Wieczności…


CYRANO

/ niecierpliwie /

Właźże prędzej!


CHRYSTIAN

                        Kiedy mi się zdaje,
Że źle robię….


ROKSANA

                        Weź lilię, co ci się oddaje…


CYRANO

/ z pasją /

Mamże podsadzać jeszcze?… Przystawiać ci zydle?
A właźże, niedołęgo jakiś! Właźże, bydlę!…

/ Chrystian rzuca się ku balkonowi, skacze na ławkę, czepia się słupów i dosięga balustrady, którą okracza. /


CHRYSTIAN

Ach, Roksano!…

/ Obejmuje ją i pochyla się nad nią w długim pocałunku. /


CYRANO

                        Aj, serce!… Aj, jak w sercu kole!…
Otom Łazarz zgłodniały przy bogacza stole…
Lecz i mnie okruszyna z stołu tego spada…
Tak… I Łazarz w tej uczcie czystkę swą posiada!
Bo wszak na jego ustach Roksana całuje
Moje słowa, mą duszę… Ja to wiem… Ja czuję…
Słychać odzywające się teorbany.
Marsz żałobny… Gawota… To kapucyn.
udaje, że przybiega z daleka i woła pełnym głosem
                        Hola!…


ROKSANA

Co to?


CYRANO

Nic. Ja. Czy Chrystian nie zszedł jeszcze z pola?


CHRYSTIAN

/ udając mocne zadziwienie /

A! Cyrano!…


ROKSANA

                        Kuzynie!


CYRANO

/ pozdrawiając /

Kuzynko!


ROKSANA

                        Wnet schodzę!

/ Znika z balkonu. W głębi ukazuje się kapucyn. /


CHRYSTIAN

Ten znowu!…

/ Idzie za Roksaną. /



SCENA DZIESIĄTA

/ Cyrano, Chrystian, Roksana, Kapucyn, Ragueneau. /


KAPUCYN

/ przyświecając sobie latarnią /

                        Tu, z pewnością… Uf, jakżem się srodze
Zmęczył! Tu… Ma-gda-lena — Robin —


CYRANO

                        Mój wielebny!
Wszakżeś wyraźnie mówił — Rolin…


KAPUCYN

                        Niepotrzebny
Zamęt! Mówiłem: Ro-bin. B. I. N. Czy jasno?


ROKSANA

/ ukazuje się na progu domu. Za nią Ragueneau z wysoko osadzoną latarnią i Chrystian. /

Co takiego?…


KAPUCYN

                        List, pani!


CHRYSTIAN

                        List?


KAPUCYN

                        Z pieczęcią własną
Świątobliwego pana! Więc i w jego liście
O święte rzeczy chodzić musi, oczywiście!


ROKSANA

/ do Chrystiana /

                        To de Guiche pisze…


CHRYSTIAN

                        On śmie?…


ROKSANA

                        To po raz ostatni…
zrywając pieczęć
Kocham cię i jeżeli…
czyta przy świetle latarni półgłosem
                        „Pani. Strzał armatni
Dał znak. Warczą już bębny. Regiment podpina
Pancerze. Ruszy w pochód, nim minie godzina.
Myślę, żem go wyprzedził, a ja w tym momencie,
Nieposłuszny ci, pani, kryję się w konwencie…
Kapucynów i — przyjdę, choćbym miał być skaran…
Wieść ślę naprzód, przez mnicha głupiego jak baran,
Który się na tych rzeczach nie rozumie zgoła…
Nadto mi się uśmiechły twe usta anioła…
Muszę ujrzeć je znowu! Oddal więc każdego
Natrętnika i przyjmij od sługi winnego,
Lecz który przebaczenia czeka…
                        et caetera…”
do Kapucyna
Posłuchajże, mój ojcze, co list ten zawiera.
Wszyscy się przybliżają. Roksana czyta głośno
„Mościa panno!
                        Trza ulec woli kardynała,
Choćby ci się ta twardą i nieznośną zdała.
Spieszę uprzedzić o tym i ta jest przyczyna,
Dla której w piękne ręce ślę przez kapucyna
List ten, wybrawszy perłę całego konwentu.
Mądry jest i dyskretny. On tegoż momentu
Błogosławieństwo…
przewraca kartę
                        …ślubne udzieli wam w domu,
Gdyż Chrystian ma twym mężem zostać po kryjomu.
Posyłam go, choć znam wstręt, jaki masz do niego.
Więc, zgódź się, mościa panno, z wolą Najwyższego,
I przyjmij, wierne służby, które…
                        et caetera”.


KAPUCYN

Godny pan! A mówiłem, że list ten zawiera
Rzeczy święte! Wiedziałem i byłem bez trwogi…


ROKSANA

/ cicho do Chrystiana /

No jakże? Umiem czytać listy?


CHRYSTIAN

                        Hum!


ROKSANA

/ głośno, z rozpaczą /

                        O srogi
Losie!…


KAPUCYN

/ kierując światło latarni na Cyrana /

To wasza miłość?…


CHRYSTIAN

                        Nie. Ja.


KAPUCYN

/ kieruje światło na Chrystiana i widząc jego urodę, mówi tonem wątpliwości /

                        Ależ…


ROKSANA

/ żywo /

                        Jeszcze
Nieskończone jest owo poselstwo złowieszcze!
odwraca list i czyta
„Postscriptum: A na konwent chciej dać sto dukatów”.


KAPUCYN

Godny pan! Ba!… Pan z panów! Z godnych antenatów!
do Roksany
Zrezygnuj się waćpanna!…
z cicha
                        Sto dukatów w złocie!…


ROKSANA

/ głosem męczennicy /

Muszę!… A cóż mi czynić niebogiej sierocie!…
Podczas gdy Ragueneau otwiera drzwi domu Kapucynowi, którego Chrystian do wejścia zaprasza, Roksana mówi z cicha do Cyrana
De Guiche ma tutaj przybyć. Wstrzymaj go, kuzynie,
Póki ślub…


CYRANO

Hm… Rozumiem…
do Kapucyna
                        Ojcze kapucynie!
Jak długo to tam potrwa?


KAPUCYN

                        Z kwadrans.


CYRANO

/ popychając wszystkich ku drzwiom /

                        Ja zostaję.
Idźcie!


ROKSANA

/ do Chrystiana /

                        Pójdź!

/ Wchodzą. /


CYRANO

/ zamyśla się /

                        Jak go wstrzymać?… Mam! Kolumba jaje.
Wskakuje na ławkę i po murze na balkon się wdziera
Dobry plan!
Teorbany odzywają się żałobnym marszem.
Hm… mężczyzna…
ponure tremolo
                        Hm… Gonią na oko…
Jakaś gruba zwierzyna!
Staje na balkonie, opuszcza brzeg kapelusza, naciska go na oczy, odpina szpadę, drapuje się w płaszcz, wychyla i patrzy w dół.
                        …Nie. Nie za wysoko.
Siada okrakiem na balustradzie, przyciąga długą, zwieszającą się zza muru gałąź i chwyta ją oburącz, gotów do skoku.
…Spokojną atmosferę lekko wzburzyć muszę…



SCENA JEDENASTA

/ Cyrano, De Guiche. /


DE GUICHE

/ wchodzi zamaskowany, macając wśród ciemności /

…Co tam ten mnich przeklęty robi?…


CYRANO

                        Na mą duszę,
A głos? Wnet by go poznał!
puszcza się jedną ręką gałęzi i czyni ruch, jakby obracał niewidzialny klucz w zamku
                        Krik… Krak… Już gotowo!
Cyrano Bergeraca głos bierze i słowo.


DE GUICHE

/ zwrócony ku domowi Roksany /

To tu. Ale jak ciemno! Jak komin ulica…

/ Zbliża się, chce wejść, Cyrano skacze z balkonu, trzymając się gałęzi, która się ugina pod nim, tak że Cyrano zawisa między drzwiami domu a de Guichem. Wtedy puszcza gałąź i ciężko, jak gdyby z wielkiej wysokości pada, rozpłaszcza się na ziemi i przez chwilę, jakby ogłuszony, nieruchomo leży. /


DE GUICHE

/ uskakując w tył /

Wszelki duch…
podnosi głowę, ale gałąź już się odprostowała, a De Guiche, oszołomiony, nie widzi nic prócz firmamentu
                        …Skąd ten człowiek spada?…


CYRANO

/ siada i mówi akcentem Gaskończyka /

                        Ja? Z księżyca!


DE GUICHE

/ zdumiony /

Z księżyca?


CYRANO

                        Cóż to? Noc? Dzień?


DE GUICHE

                        Czyli stracił zmysły?…


CYRANO

Co za kraj jest i pora? — Chcę respons mieć ścisły!


DE GUICHE

Waść…


CYRANO

                        Zupełniem ogłuszon! Bo też dla szlachcica
Spaść z księżyca!…


DE GUICHE

Ależ waść…


CYRANO

/ zrywając się z pasją /

                        Do kroćset, z księżyca!


DE GUICHE

/ cofając się /

Dobrze, dobrze, spadasz waść!
do siebie
                        Fiksat jakiś, widzę.


CYRANO

/ następując na niego /

I to nie w metaforze żadnej! Ja nie szydzę!


DE GUICHE

Ależ…


CYRANO

                        …Choć czym wiek leciał, czyli też godzinę
Z tej bomby szafranowej — jeśli wiem, niech zginę!


DE GUICHE

Wierzę, wierzę, puść mnie waść!…


CYRANO

                        A waszmość bądź szczery!
Nic mi nie skrywaj! Miasta, wieku, nawet ery!
Spadam tak niespodzianie… Chciałbym wiedzieć przy tem,
Gdzie właściwie mam honor być aerolitem?


DE GUICHE

Tam do licha!


CYRANO

…W tym pędzie, łatwo pojmiesz wasze,
Nie wybierałem drogi. Wpadam, jak trzmiel w kaszę,
Wprost nie wiem, na jakiego planetę w tym spadku
Ściągnął mnie punkt ciężkości mojego pośladku!


DE GUICHE

Ależ powiadam waści…


CYRANO

/ z krzykiem przerażenia, przed którym de Guiche znów się cofa /

                        Ha!… Czy śnię, czy marzę?…
Jam w kraju, w którym ludzie czarne mają twarze!


DE GUICHE

/ mimowolnie podnosi ręce do twarzy /

Jak to?…


CYRANO

Więc ja w Algierze?… A waść tu — krajowiec?…


DE GUICHE

/ namacawszy maskę /

To maska.


CYRANO

/ uspokojony nieco /

                        Więc w Genui lub w Wenecji?… Powiedz!…


DE GUICHE

/ usiłując przejść /

Puść waść! Czeka mnie dama!


CYRANO

/ zupełnie uspokojony /

                        Dama?… Jestem w domu!
Więc ja spadłem w Paryżu? Hę? Jak się to komu
Podoba?


DE GUICHE

/ śmiejąc się mimo woli /

Ot, wesołek!


CYRANO

                        Waść się śmiejesz?


DE GUICHE

                        Śmieję,
I chcę przejść!


CYRANO

                        Paryż! Proszę! A to mi się dzieje!…
z zupełną swobodą otrzepuje się, kłania, szasta, śmieje i przybiera ton paryżanina
Więc Paryż! Jakżem szczęśliw! Wasza miłość raczy
Darować… Taka podróż, dalibóg, coś znaczy!
Właśnie ostatnią trąbą przybywam z mej drogi…
ogląda się po sobie
Jeszcze z Lwa konstelacji mam sierść u ostrogi,
Jeszcze na mnie eteru nieco się zostało,
I w oczach gwiaździstego pyłu mam niemało…
Ogromnie taka podróż niszczy toalety!
zbiera coś niewidzialnego
Patrz, cześć wasza! Na weście jeszcze włos z komety.

/ Zdmuchuje. /


DE GUICHE

/ zniecierpliwiony /

Mój mości…


CYRANO

/ w chwili gdy de Guiche chce go minąć, wystawia nogę, jakby dla pokazania czegoś i zatrzymuje go w ten sposób /

A ot mi Niedźwiedzicy Wielkiej ząb do ikry
Łydkę przebił… Patrz, waszmość, co za casus przykry,
Kiedy się to stać mogło? Wiem! Mam! Gdym Trójzęba
Neptuna uchodzący, pośród Wag stanął dęba,
I siadł w szali, co dotąd mój ciężar wskazuje…
Co to za tarapaty, gdy człek podróżuje!
De Guiche chce się przedrzeć, Cyrano chwyta go za guzik
A nos!… Gdybyś cześć wasza mój nos w palcach ścisnął,
Strumień mleka by z niego natychmiast wytrysnął!


DE  GUICHE

Mleka?


CYRANO

                        Tak. Z Mlecznej Drogi.


DE GUICHE

/ wściekle /

                        Piekło!…


CYRANO

                        Niebo właśnie!…
…A czy wie też cześć wasza, iż Syrius, nim zaśnie,
Pakuje na łysinę ogromną szlafmycę?…
Tak, tak!
poufale
                        Widziałem także Niedźwiedzicę,
Nie gryzie. Nie ma jeszcze zębów…
śmiejąc się
                        Lecz gdym mijał
Lirę, przerwałem strunę. Długom ją nawijał,
Na kwintę…
z dumą
                        Lecz to wszystko w księdze będzie stało!
A gwiazdki-asteroidy, których kopę całą
Po kieszeniach mam w płaszczu, w weście… gdzie nie baczę,
W księdze tej służyć będą mi za odsyłacze.


DE GUICHE

Dobrze. Lecz koniec końców…


CYRANO

                        …A wasza cześć do mnie
Przyjdziesz, żądny wiedzy, jak żak słuchać skromnie.
Z czego zrobiony księżyc, co się na nim czyni,
Kto mieszka w okrągłościach tej błyszczącej dyni…


DE GUICHE

/ krzycząc z pasją /

Ależ nie. Ja chcę…


CYRANO

                        …Wiedzieć, jakem się tam dostał?
Miałem sposób, któremu nie każdy by sprostał!


DE GUICHE

/ zniechęcony /

Wariat jest!


CYRANO

/ pogardliwym tonem /

                        Jam głupiego orła nie małpował,
Co go Regiomontanus niezdarnie sformował,
Ani gołębia, którym Architas się wsławił!


DE GUICHE

Wariat uczony…


CYRANO

                        Obum za sobą zostawił!
De Guiche zdołał nareszcie przejść i ku drzwiom zmierza. Cyrano idzie za nim, gotów go za kark pochwycić
Na sześć sposobów mogę lazur nieobjęty
Zgwałcić…


DE GUICHE

/ odwraca się /

                        Sześć?


CYRANO

                        …Mogę nagi jak turecki święty,
Uzbroiwszy się w flaszki pełne srebrnej rosy,
Którą w majowy ranek spłakały niebiosy,
Wyjść na żar słońca, iżby potężną swą siłą,
Ssąc rosę, i mnie z rosą wessało, wypiło…


DE GUICHE

/ uderzony, robi krok ku Cyranowi /

To prawda! To już jeden!


CYRANO

/ czyniąc krok w tył, by go od domu odciągnąć /

                        Mogę, miłość wasza,
Bez uzdy i na oklep dosiąść Boreasza,
Rozrzedziwszy wiatr w skrzyni z cedru, mości panie,
Palącymi zwierciadły o dwudziestościanie!


DE GUICHE

/ robi krok nowy /

To dwa.


CYRANO

/ cofa się ciągle /

…Mogę, mechanik tęgi, jak się patrzy,
Grzbiet szarańczy, o cynglach ze stali, dosiadłszy,
Strzał po strzale z saletry dając, użyć jazdy
Po tych błękitnych błoniach, gdzie pasą się gwiazdy.


DE GUICHE

/ idzie za nim, nie spostrzegając się i licząc na palcach /

To trzy…


CYRANO

                        I z dymem mogę, co rwie się do góry,
Zamknąwszy go w glob mocny, zerwać się pod chmury!


DE GUICHE

/ coraz bardziej zaciekawiony /

Cztery…


CYRANO

Iż Febus z woła szpik ssie, znane waści?…
Ergo: ciągnie mnie w górę, gdy szpik mnie namaści!


DE GUICHE

/ ciągle idąc za nim /

Prawda! Pięć…


CYRANO

/ który mówiąc, odprowadził go ku ławce stojącej w drugiej stronie placyku /

                        …Mogę, wreszcie, na żelaznej blasze
Stanąć, kawał magnesu wziąć, rozumiesz wasze,
I cisnąć nim w powietrze! Sposób doskonały,
Bo za magnesem blacha leci na kształt strzały!
Oczywiście, mieć trzeba magnesy w zapasie,
I ciskać je w tej mierze, jak przystojne zda się.


DE GUICHE

Sześć! Prawda! Sześć sposobów nowych na wzlatanie!
Którego żeś waść użył?


CYRANO

/ chełpliwie /

                        Siódmego, mosanie!


DE GUICHE

Dlaboga! Powiadajże!


CYRANO

                        Niech wasza cześć zgadnie!


DE GUICHE

A to ucieszny kondel! Człek nie wie, gdzie padnie!


CYRANO

/ naśladując rzut i szum fali szerokimi, tajemniczymi gestami i głosem /

Humm!… Humm!…


DE GUICHE

                        Powiadaj prędzej!…


CYRANO

                        A wasza cześć może
Już zgadłeś?


DE GUICHE

                        Ale gdzie tam!


CYRANO

                        To prosta rzecz — morze!
Gdy księżyc co najpilniej ciągnął z wód gardzieli
Falę, padłem na piasek po morskiej kąpieli
I głową naprzód — o tym pamiętać potrzeba,
Bo we włosach najdłużej wody — chlust do nieba!
Tandem: wzbiłem się w górę prosto, jak anieli…
Notandum: głową naprzód, po morskiej kąpieli.
Gdy wtem znienackam utknął na…


DE GUICHE

Na…

/ siada zaciekawiony na ławce /


CYRANO

/ głosem naturalnym /

                        Mości panie,
Kwadrans minął, ślub wzięty. Skończone gadanie.
Uwalniam waszą miłość.


DE GUICHE

/ zrywając się /

                        Olaboga! Czy pijaną
Głowę mam, czyli głos ten…
Drzwi domu otwierają się. We drzwiach ukazują się pokojowcy z zapalonymi świecznikami. Czyni się jasno. Cyrano zdejmuje kapelusz
                        Ten nos!… To — Cyrano!


CYRANO

/ z ukłonem /

Do usług, mości hrabio! Właśnie też w tej chwili
Oblubieńcy pierścienie ślubne zamienili!


DE GUICHE

Kto? Co?…
Odwraca się. Obraz. Za pokojowcami Chrystian i Roksana idą, trzymając się za ręce. Kapucyn drepce za nimi uśmiechnięty. Ragueneau niesie wysoko osadzoną latarnię. Oszołomiona Ochmistrzyni w nocnym letniczku zamyka ten orszak.
                        Nieba!



SCENA DWUNASTA

/ Ciż sami, Roksana, Chrystian, Kapucyn, Ragueneau, pokojowcy. Ochmistrzyni. /


DE GUICHE

/ do Roksany /

To pani?…
poznając Chrystiana z osłupieniem
                        To on?… Mąż i żona?…
kłaniając się Roksanie z przesadną admiracją
Mój respekt, piękna damo, szpaczkami karmiona!
do Cyrana
Czołem, czołem, mospanie, wynalazco lotów!
Świętego u wrót raju zatrzymać byś gotów…
A zakonotuj, radzę, to, coś mi powiadał!
Bo nużby który sposób naprawdę się nadał.


CYRANO

/ z ukłonem /

Nie omieszkam. Ta rada to już liść wawrzynu!


KAPUCYN

/ wskazuje Hrabiemu kochanków, potrząsając z zadowoleniem długą, białą brodą /

Pięknąś parę, ni słowa, skojarzył, mój synu!


DE GUICHE

/ patrząc na niego wzrokiem lodowatym /

Tak.
do Roksany
                        Radzę męża pożegnać, najpiękniejsza pani!


ROKSANA

Co?…


DE GUICHE

/ do Chrystiana /

Śpiesz waść z regimentem! Wszyscy już wysłani!


ROKSANA

Jak to?… Teraz?… Na wojnę?…


DE GUICHE

                        Ależ — bez wątpienia.


ROKSANA

Wszak kadeci zostają?


DE GUICHE

                        Idą. Rzecz się zmienia.
wyjmuje z kieszeni opieczętowany pakiet
Oto rozkaz.
podaje go Chrystianowi
                        Śpiesz, waszmość, chorągiew już czeka.


ROKSANA

/ rzucając się w objęcia Chrystiana /

Chrystian!


DE GUICHE

/ do Cyrana szyderczo /

                        O, noc poślubna jest jeszcze daleka!


CYRANO

/ do siebie /

I myśli, że mi mówi coś bardzo przykrego!


CHRYSTIAN

/ do Roksany /

Twoje usta!… O, jeszcze!…


CYRANO

                        Dość już! Dosyć tego!


CHRYSTIAN

/ trzymając w objęciach Roksanę /

O, jak trudno rzucić!… O, ty nie wiesz o tem!


CYRANO

/ odciągając go /

Wiem. Marsz.

/ Słychać bębny. /


DE GUICHE

/ odchodząc w głąb /

                        Regiment już rusza.


ROKSANA

/ do Cyrana, nie puszczając Chrystiana, którego Cyrano odciąga /

                        O, strzeż go z powrotem!
O przyrzecz, że nie będzie życia hazardował!


CYRANO

Spróbuję. Lecz przyrzekać?… Chybabym go schował.


ROKSANA

Że będzie się oszczędzał!…


CYRANO

                        Rad bym przyrzec, ale…


ROKSANA

Że się w tym oblężeniu nie zaziębi wcale!
Że dotrzyma mi wiary…


CYRANO

                        Ależ… oczywiście!


ROKSANA

Że będzie często pisał!


CYRANO

                        Słowo! List po liście!

/ Zasłona. /




AKT CZWARTY

Gaskońscy kadeci.

(przekład M. Konopnickiej)

/ Posterunek chorągwi kapitana Carbon de Castel-Jaloux w obozie pod Arras. /

/ W głębi przerzynający całą scenę szaniec. Poza nim kraj widnokrężnie równy, pokryty oblężniczymi robotami. W oddaleniu rysują się na horyzoncie mury miasta Arras, sylwety jego wież i dachów. /

/ Na pierwszym planie namioty, broń w kozłach, bębny, itp. Ogniska. Gaskońscy kadeci śpią owinięci w płaszcze. Czuwa tylko Le Bret i Carbon de Castel-Jaloux. Obaj wychudli i bardzo bladzi. Chrystian śpi w burce wśród innych Kadetów na przodzie sceny. Twarz jego oświetla ognisko. /



SCENA PIERWSZA

/ Chrystian, Carbon de Castel-Jaloux, Kadeci; później Cyrano. /


LE BRET

To straszne!…


CARBON

                        Żeby na ząb!


LE BRET

                        Siarczyste!


CARBON

/ daje znak, aby nie mówił głośno /

                        Klnij z cicha…
Zbudzisz ich!
do Kadetów
                        Śpijcie, śpijcie!
do Le Breta
                        Kto śpi — syt…


LE BRET

                        Do licha,
Bezsenny taki obiad! A ja nie śpię właśnie!
Co za głód!…

/ W oddaleniu raz po raz pada kilka muszkietowych strzałów. /


CARBON

                        A, żeby ich!… A niech piorun trzaśnie!…
do Kadetów, którzy podnoszą głowy
Śpijcie, śpijcie!

/ Słychać nowe, bliższe strzały. /


JEDEN Z KADETÓW

/ rzucając się /

                        Czy diabli…


CARBON

                        To nic, nic! To warta.
To Cyrano powraca…


GŁOS WARTY

/ w oddaleniu /

                        Kto idzie, do czarta?


GŁOS CYRANA

Bergerac!


GŁOS WARTY

/ stojącej na szańcu /

                        Do pioruna, kto idzie?…


CYRANO

/ ukazuje się na okopie /

                        Cymbale,
Bergerac, mówię!

/ Schodzi z szańca. Le Bret biegnie ku niemu z niepokojem. /


LE BRET

                        Rannyś?


CYRANO

                        Nie krzycz tak! Ja?… Wcale?
Przywykły mnie już chybiać te hetki-pętelki!


LE BRET

Ależ to jest szaleństwo czyste! Boże wielki?…
Dla listu życie stawiać na hazard co rana?


CYRANO

/ zatrzymując się przed Chrystianem /

Kiedym przyrzekł!
przypatruje mu się
                        Śpi chudziak! Oj, żeby Roksana,
Jak jej kanaczek tutaj głodem mrze, wiedziała!…
A zawsze, hultaj, piękny!


LE BRET

                        Godzina niecała
Do pobudki! Spać ruszaj!


CYRANO

                        Nie zrzędź, nie zrzędź, stary!
A wiedz, żem znalazł u nich takie mysie szpary,
Gdzie co noc są urżnięci. Tamtędy przechodzę.


LE BRET

No to mógłbyś nam przynieść choć chleba po drodze!


CYRANO

Jak ptak trza tam być lekkim! Lecz wracam z nowiną:
Jeśli mnie wzrok nie myli, to nasi lub zginą
Dziś, albo jeść dostaną.


LE BRET

                        Powiadaj, dlaboga!


CYRANO

Nic pewnego. Zobaczysz.


CARBON

                        Co za hańba! Wroga
Oblegać, a samemu ogłodzonym zostać!


LE BRET

Diablo skomplikowaną wzięły rzeczy postać!
Wpadliśmy w pastkę, z której nikt się nie wybiega:
My oblegamy Arras, nas — Infant oblega.


CYRANO

/ śmiejąc się /

Warto, by znów z kolei ktoś obległ Infanta…


LE BRET

Mnie wcale nie do śmiechu!


CYRANO

                        Ho! Ho!…


LE BRET

                        Dla furfanta
Takiego, ważyć co dzień życie na posługi,
By list zanieść!
widząc, że Cyrano idzie ku namiotowi
                        Gdzie idziesz?


CYRANO

                        Idę pisać drugi.

/ Podnosi płótno i znika w namiocie. /



SCENA DRUGA

/ Ciż sami oprócz Cyrana. /

/ Dzień obrzasł. W powietrzu jasność różana. Arras wyzłaca się na widnokręgu. Rozlega się strzał armatni, po którym bezpośrednio następuje bicie w bębny, zrazu w znacznej odległości na lewo. Inne bębny odzywają się bliżej, i tak kolejno odpowiadając sobie, zbliżają się coraz, wybuchają razem prawie że na samej scenie, po czym oddalają się ku stronie prawej, przebiegając obóz i budząc go. Wrzawa. Zamieszanie. Ludzie zrywają się ze snu. Daleka komenda oficerów. /


CARBON

/ z westchnieniem /

Już hejnał!…
Kadeci poruszają się i przeciągają pod płaszczami.
                        Śnie pożywny, kończysz się, niestety!
Z góry wiem, czym dzień przyjmą niebogie kadety.


PIERWSZY KADET

/ podnosząc się i siadając /

Jeść!…


DRUGI KADET

                        Zdycham z głodu!


INNI

                        Aaa!…


CARBON

                        Wstawać, wiara! Kogo
Mam podnieść?…


TRZECI KADET

                        Do cnam osłabł…


CZWARTY KADET

                        Ni ręką, ni nogą!


PIERWSZY KADET

/ przeglądając się w napierśniku pancerza /

Język żółty… Niestrawna tutaj atmosfera…


INNY

Moja czapka barońska za kawałek sera!


INNY

Za zraz pieczeni herb mój: krzyż i dwie podkowy!


INNY

Ja, jeśli natychmiast mój sok żołądkowy
Nie przerobi mi kwarty chylu, to, do biesa,
Cofam się w cień namiotu, wzorem Achillesa.


INNY

Chleba!…


CARBON

/ podchodzi do namiotu Cyrana i woła półgłosem /

                        Cyrano!…


WSZYSCY

                        Chleba!…


GŁOSY

                        Zdechnąć przyjdzie z czczości!


CARBON

/ jak wyżej, półgłosem, u wejścia do namiotu /

Dlaboga, ratuj! Ty, co słyniesz z wesołości,
Pójdź ich rozruszać trochę!


DRUGI KADET

/ rzucając się ku pierwszemu, który coś żuje /

                        Co tam, u kaduka,
Gryziesz?


KADET

                        A kłaki z działa. Arcyprzednia sztuka!
Usmażono je wczoraj na mazi z maźnicy…
Na honor, mało zwierza jest w tej okolicy!


INNY

/ wchodząc /

Byłem na polowaniu.


INNY

/ podobnie /

                        Ja z wędką na skarpie.

/ Kadeci zrywają się i rzucają na przybyłych. /


KADECI

I cóż?… Coś przyniósł?… Bażant?… Dawaj prędzej! Karpie?…
Dawaj!…


RYBAK

                        Jest miętus…


ŁOWIEC

                        Wróbel.


WSZYSCY

/ rozjątrzeni /

                        A żeby was diabli!…
Zbuntujmy się!


CARBON

                        Cyrano!

/ Czyni się dzień biały. /



SCENA TRZECIA


CYRANO

/ wychodzi z namiotu spokojny. Za uchem pióro, w ręku książka /

                        Cóż tam?
do jednego z kadetów
                        Waść od szabli
Rapcie po piętach wleczesz?…


KADET

                        Brzuch mi uciekł w pięty.


CYRANO

Kubek w kubek, tak jak mnie! Casus niepojęty!


KADET

No, i uciska waści?


CYRANO

                        Nie. Podwyższa znacznie.


DRUGI KADET

Głodnym, że gryzłbym ziemię!


CYRANO

                        Niejeden ją zacznie
Gryźć dziś jeszcze!


TRZECI KADET

Mnie z czczości to aż burczy w brzuchu…


CYRANO

A to capstrzyk odbębnim dziś na nim, mój zuchu!


INNY

Mnie z głodu w uszach dzwoni…


CYRANO

                        Kłamiesz, głodomorze!
Kto głodny, ten jest głuchy, więc słyszeć nie może!


INNY

Oj, jeść!… Choć na oleju…


CYRANO

/ zdejmując mu hełm i wskazując na głowę /

                        A mój asindzieju!
O, kapuściana głowa! Brak tylko oleju!


INNY

Jeść! Jeść! Co by tu pogryźć?…


CYRANO

/ rzucając mu książkę /

                        Masz, molu! Iliada!


INNY

A pan minister wojny w Paryżu zasiada
Cztery razy do stołu…


CYRANO

                        Więc choć kuropatwą
Mógłby waści obesłać?…


KADET

                        I winem! To łatwo.


CYRANO

Richelieu czy też burgund?… Waści na co łaska?
Eminencja, co we łbie zawraca? Do diaska…


INNY

Jak pies głodnym!


CYRANO

                        Łap muchy! Dobra psu i mucha!


INNY

Chleba!…


CYRANO

                        Tak, to dla brzucha. A co chcesz dla ducha?…


KADET

/ wzruszając ramionami /

Zawsze żarty i słowa!…


CYRANO

                        Tak, żarty i — słowa!
I tak bym chciał umierać. Zorza purpurowa
Nad głową, w piersi rana, co wiedzie do sławy,
Po bohaterskim boju i dla świętej sprawy,
Z ręki wroga, którego męstwo — mego warte,
Z dala od łóż szpitalnych, pod niebem otwartem,
Na wielkim bojowisku, na chwały kobiercu,
Z dowcipnym słówkiem w ustach i ze sztychem w sercu!…


WSZYSCY

/ krzycząc /

Jeść! Jeść!


CYRANO

/ krzyżując ramiona /

                        A waszmościowie tylko o żołądku!…
Hej, grajek! Pójdź no, dziadu, i graj po porządku,
Wszakże byłeś pasterzem? Bertrandou ci imię?
Grajże tym pasibrzuchom, co w nich dusza drzymie,
Te nasze stare pieśni, których nuta słodka
Śpiewa jak siostra, a jak matka — płacze zwrotka…
Pieśni, w których głos słychać kochanej dziewczyny…
Pieśni, co się tak wolno ciągną jak dym siny,
Gdy nad wioską rodzinną zadymi się strzecha…
Pieśni, co prowansalskie, lube mają echa!
Stary grajek siada i dobywa flecik.
Niechaj ta wiejska fletnia, dziś surma bojowa,
Maj przypomni, gdy wokół brzmiała nią dąbrowa!…
Gdy po niej puścisz palce z ptaszęcym świergotem,
Niech wspomni, że wpierw z trzciny, a z hebanu potem
Była… Niech ją zdumieje pienie twe pastusze…
Niech w nim sielskiej młodości swej odnajdzie duszę!

/ Bertrandou zaczyna grać stare langwedockie pieśni. /


CYRANO

Słuchajcie, Gaskończycy! To nie róg bojowy,
To fujarka siół naszych, to flecik wierzbowy…
To nie surma wojenna, co śmierci znak niesie,
To piszczałka pastusza rozbrzmiewa po lesie…
Słuchajcie! To są nasze pola, łąki, wrzosy,
To gra mały koniarek sczerniały i bosy…
To szept zielonych gajów… to szum modrej rzeki…
To jest Gaskonia nasza!… Kraj drogi, daleko!

/ Wszystkie głowy pochyliły się, ten i ów ukradkiem ociera łzę rękawem albo połą płaszcza. /


CARBON

/ do Cyrana półgłosem /

Masz tobie! Teraz znów mi płaczą te sieroty!…


CYRANO

Płaczą, ale nie z głodu! Płaczą, lecz z tęsknoty…
Wolę, że ich cierpienie zmieniło nazwiska
I że to serce teraz biedakom się ściska!


CARBON

Ależ osłabną w męstwie!


CYRANO

                        Co znów, kapitanie!
Każdy ma bohatera we krwi, który wstanie
Na pierwsze hasło boju, gdy bęben zawarczy…

/ Daje znak, dobosz bije w bęben. /


KADECI

/ zrywając się i chwytając broń z kozłów /

Gdzie? Co?… Jak?…


CYRANO

/ z uśmiechem /

                        Wszak mówiłem, że hasło wystarczy,
Żegnajcie sny i żale!… Żegnaj, kraju miły!
Wyczarował was flecik, a bębny — zgłuszyły.


JEDEN Z KADETÓW

/ patrząc w głąb /

Ach, ach, pan de Guiche idzie!


WSZYSCY

/ z groźnym pomrukiem /

                        Huu!…


CYRANO

/ uśmiechając się /

                        Pochlebne szmery!


JEDEN Z KADETÓW

Dość go mamy!


INNY

                        Do diabła, takie bohatery,
W koronkowych kołnierzach na zbroi!


INNY

                        A może
Wrzód szpetny ma na karku?


INNY

                        Ma. Dworską obrożę.


DRUGI KADET

Godny stryjka synowiec!


CARBON

                        A Gaskończyk przecie!


PIERWSZY KADET

Ba, fałszywy! A taki najgorszy na świecie!
Każdy prawy Gaskończyk musi być wariatem…
Nic niebezpieczniejszego niż rozumny zatem.


LE BRET

Ależ blady!


KADET

                        Bo głodny, jak i piechur prosty,
Żołądek jego przecież, gdy kurczą go posty,
Błyska w słońcu, bo na nim szmelcowane blachy…


CYRANO

I my uszy do góry! Co? Nieprawda, brachy?
Sam fajki, kości, karty! Rżnijcie, choć w drużbarta,
Czy my klechy, czy baby?…
Kadeci dobywają kości i karty. Zaczynają w nie grać na bębnach, na ławach, na płaszczach rozciągniętych. Wielu zapala długie fajki.
                        — Ja czytam Dekarta.

/ Przechadza się wzdłuż i wszerz, czytając małą, z kieszeni dobytą książkę. De Guiche wchodzi. Wszyscy udają wielkie zajęcie się grą i zupełne zadowolenie. De Guiche jest bardzo blady. Zbliża się do Carbona. /



SCENA CZWARTA

/ Ciż sami. De Guiche. /


DE GUICHE

/ do Carbona /

Dzień dobry!
przypatrują się sobie przez chwilę. Na stronie, z satysfakcją
                        Pozieleniał!…


CARBON

/ podobnież /

                        …Oczy tylko w głowie!


DE GUICHE

/ patrząc na Kadetów /

A! Ichmoście warchoły!… Tak, moi panowie,
Ze wszech stron mnie ucinki waszmościów dochodzą….
Perigordzkie baronki, co ślepo się rodzą
Jak trufle!… Bearneńskie szlachetki!… Do kata!
Nie mam łask u waszmościów! Wiem! Każdy brat łata
Intrygantem mnie tutaj i dworakiem zowie!…
Koronkowy mój kołnierz mierzi was, panowie!…
I tego mi darować, jak słyszę, nie chcecie,
Że Gaskończyk nie jestem — jak wy — hołysz przecie!
Milczenie. Wszyscy palą, grają.
Mamże ukarać waściów przez ich kapitana?
Nie!…


CARBON

                        Zresztą, winy nie widzę i nie mam tu pana!


DE GUICHE

A!…


CARBON

Ta chorągiew mym własnym sumptem jest nabyta,
Pełnię swoją powinność żołnierską, i kwita.


DE GUICHE

Na honor, to wystarcza!
zwracając się do Kadetów
                        Gardzić tylko mogę
Przycinkami ichmościów! Wie świat, że sam drogę
Grzmiącym zabiegam działom! Wszak wczoraj widziano,
Jak w Bapaume z mym szwadronem sztuką niesłychaną
Męstwa na łeb na szyję pobiłem hrabiego
Boucquoi, trzykroć gromem spadając na niego!


CYRANO

/ Nie podnosząc oczu od książki. /

A pańska szarfa, hrabio?…


DE GUICHE

/ mile zadziwiony /

                        A!… Waszmość wiesz o tem?
Istotnie! Tocząc koniem, by trzecim nawrotem
Uderzyć w bukińczyków i znieść ich do szczętu,
Zostałem uniesiony wśród tego zamętu
Rozsypki, którąm zdziałał, aż za linię wroga…
Mogli chwycić, rozstrzelać, jak nic! Wtem myśl błoga
Błysła mi. Rozwiązuję szarfę tę zdradziecką,
Po której wodza armii poznałoby dziecko,
Szarfa spada, do swoich powracam bezpiecznie,
Zbieram szwadron i wroga gromię ostatecznie!
Hę? Jakże? Dobry kawał? To były nie żarty!…
Cóż waszmość mówisz na to?

/ Kadeci, którzy dotychczas zdawali się nie słuchać, teraz zatrzymują nagle karty i kości w ręku, a dym w wydętych policzkach. Oczekiwanie. /


CYRANO

                        Mówię — Henryk Czwarty,
Choćby wszystkich dział wroga groziły mu strzały,
Nigdy by się nie zniżył o pióropusz biały.

/ Cicha radość. Kości i karty padają, dym ulatuje w kłębach. /


DE GUICHE

Lecz sztuka się udała!

/ Toż samo oczekiwanie zatrzymujące w drodze dym, karty i kości. /


CYRANO

                        Może. Nie wiem tego,
Lecz służyć za cel wrogom to zaszczyt, z którego
Mężny nie abdykuje!
Karty i kości padają, dym ulatuje kłębami z wzrastającą brawurą i ukontentowaniem.
                        Gdybym ja był przy tym
— I ta jest między twoim, hrabio, znakomitym
Męstwem a moim różność — podniósłbym ją z ziemi,
Aby się nią przepasać rękami własnemi.


DE GUICHE

Phi… Gaskońskie przechwałki.


CYRANO

                        Przechwałki? Nie, wcale!
Pożycz mi, hrabio, wstęgi, a ja dziś na wale
Przepasany nią stanę i pierwszy wieczorem
Do ataku się rzucę — jej znaczny kolorem.


DE GUICHE

Chwal się waść! Wszak została aż za linią wroga,
Gdzie dawno kartaczami wymieciona droga,
Gdzie nawet najmężniejszy po nią się nie waży.


CYRANO

/ wyjmując z kieszeni białą szarfę i podając mu ją /

Oto jest.

/ Cisza. Kadeci parskają śmiechem, zasłaniając się kartami i kubkami od rzucania kości. De Guiche odwraca się i patrzy na nich. Natychmiast przybierają poprzednią powagę i grają dalej. Jeden z nich gwiżdże od niechcenia piosenkę, którą grał na fleciku Bertrandou. /


DE GUICHE

/ biorąc szarfę /

Dzięki. Właśnie dobrze się to darzy!
Ten biały szmatek będzie służył mi sygnałem,
Którego do tej chwili użyć się wahałem.

/ Idzie ku szańcowi, wstępuje nań i powiewa kilka razy szarfą. /


WSZYSCY

Co to?


WARTOWNIK NA SZAŃCU

                        A tam człek jakiś zmyka, aż się kurzy!…


DE GUICHE

To nic. To szpieg fałszywy, co nam przednio służy,
Nosząc Hiszpanom wieści, jakie mu poddaję,
Tak, że się bez mej woli nic u nich nie staje.


CYRANO

Łajdak!


DE GUICHE

                        Ale wygodny. — Cośmy to mówili…
A, tak! Miałem powiedzieć ichmościom w tej chwili,
Że dziś w nocy marszałek z obozu cichaczem
Wyprawił się po prowiant, ku Dourlens. Zatem,
By dotrzeć mógł bezpiecznie i wrócić z tej drogi,
Wziął ze sobą tak znaczną część naszej załogi,
Że gdyby tak Hiszpanie zrobili wycieczkę
I wpadli, toby mogli zerżnąć nas — na sieczkę!


CYRANO

Tak, to byłoby ważne, gdyby mogli wiedzieć!


DE GUICHE

Wiedzą. To właśnie chciałem ichmościom powiedzieć.


CARBON

Ach!


DE GUICHE

Mój szpieg mi to doniósł, przydając: „W tę stronę
Zwrócą atak, gdzie miejsce najsłabiej strzeżone
Wskażę im”. A ja na to: „Dobrze! Wyjdź za szaniec
I patrz. Gdzie znak powieje, tam niech zaczną taniec!”


CARBON

/ do Kadetów /

Szykujcie się, panowie!

/ Wszyscy powstają. Szczęk broni i rynsztunku, w który się przybierają Kadeci. /


DE GUICHE

                        Bitwa — za godzinę.


PIERWSZY KADET

A, tak?…

/ Wszyscy siadają; przerwana gra rozpoczyna się na nowo. /


DE GUICHE

/ do Carbona /

                        Na czasie zyskać trzeba, nim drużynę
Swą przywiedzie marszałek.


CARBON

By zyskać na czasie?…


DE GUICHE

Chorągiew waszmość pana z łaski swojej da się
Zabijać!


CYRANO

                        Więc to — zemsta?…


DE GUICHE

                        By wybór tej chwili
Decydował wzgląd na to, żeście mi zbyt mili,
Nie powiem! Ale słysząc, iż się żadne męstwo
Z waszym nie równa, wam to oddaję zwycięstwo.
Czyli zaś własnej zemście i niechęci płużę,
Mniejsza z tym, kiedy razem i królowi służę!


CYRANO

Przyjmij, hrabio, wyłączne me podziękowanie!


DE GUICHE

Waść w pojedynkę na stu rad chadzasz, mospanie!…
Będziesz miał dzisiaj pole!

/ Oddala się z Carbonem de Castel-Jaloux. /


CYRANO

/ do Kadetów /

                        Towarzysze mili!
Więc pod herbem Gaskonii dziś będziem walczyli,
By do sześciu szewronów jego starej sławy,
Z lazuru i ze złota — dodać siódmy — krwawy!

/ De Guiche rozmawia w głębi półgłosem z kapitanem Carbon de Castel-Jaloux. Rozkazy się krzyżują. Przygotowuje się obrona. Cyrano idzie ku Chrystianowi, który stoi nieruchomo, skrzyżowawszy ręce. /


CYRANO

/ uderzając go po ramieniu /

A co, bracie?…


CHRYSTIAN

/ potrząsa głową /

                        Roksana!


CYRANO

                        Ha!…


CHRYSTIAN

                        Gdybym choć duszę
Mógł wylać w pięknym liście, gdy żegnać ją muszę!


CYRANO

Miarkowałem ci ja to, co się dzisiaj stanie,
I…
wyjmując list z zanadrza
                        …już ją pożegnałem.


CHRYSTIAN

/ żywo /

                        Daj to pożegnanie!
Daj ten list!


CYRANO

                        Czy chcesz tego?


CHRYSTIAN

/ biorąc list /

                        Ależ oczywiście!
otwiera go, czyta i nagle zatrzymując się
A to co?


CYRANO

                        Co?


CHRYSTIAN

                        To kółko?…


CYRANO

/ odbiera żywo list i patrząc naiwnie /

                        Kółko?…


CHRYSTIAN

                        Łza w tym liście!


CYRANO

Być może… A, prawda! Tak… ta mała plama…
Tak… Bo, widzisz, poetę — rozczula gra sama!
On tak się, widzisz, rolą… rozumiesz… przejmuje,
Że płacze.


CHRYSTIAN

                        Jak to, płacze?…


CYRANO

                        Bo widzisz, ja czuję…
Śmierć to śmierć! Lecz co straszne, to już nigdy w świecie
Nie ujrzeć… Bo wszak ja jej… bo wszak my jej przecie…
Bo wszak ty…


CHRYSTIAN

/ wyrywając mu list /

Dawaj list ten!

/ Słychać wrzawę w obozie w pewnym oddaleniu. /


WARTOWNIK NA SZAŃCU

                        Kto idzie?

/ Strzały, głośne wołania, dzwonki. /


CARBON

                        A tam co, u kata?


WARTOWNIK NA SZAŃCU

Kareta!

/ Wszyscy rzucają się, aby ją zobaczyć. /


KRZYKI

                        — Do obozu?… — Prosto jak armata!
— Zdaje się, od hiszpańskiej strony tutaj wali!
— Wjechała — Ognia! — Nie! Nie! — Czy diabli nadali…
— Woźnica krzyczał z kozła! — Co krzyczał, u diaska?
— Krzyczał: Królewska służba!…

/ Wszyscy są na szańcu i patrzą poza scenę. Dzwonki bliższe coraz. /


DE GUICHE

                        …Królewska kolaska?

/ Kadeci schodzą z pośpiechem i ustawiają się szeregiem. /


CARBON

Odkryć głowy!…


DE GUICHE

                        Co?… Króla?…
do obozowych pospolitaków
                        Na bok tam, hołoto!
By pojazd łuk wspaniały mógł zatoczyć oto!

/ Wjeżdża tęgim kłusem kareta, błotem i kurzem pokryta. Firanki w oknach zapuszczone. Dwóch hajduków za nią. Woźnica osadza konie w miejscu. /


CARBON

/ komenderując /

Bębny! Marsz!…

/ Bicie bębnów, Kadeci odkrywają głowy. /


DE GUICHE

                        Spuścić stopnie!

/ Dwóch ludzi rzuca się do stopni pojazdu. Drzwiczki się otwierają. /


ROKSANA

/ wyskakując z karety /

                        Dzień dobry!

/ Na dźwięk kobiecego głosu wszystkie nisko pochylone głowy podnoszą się nagle. Ogólne osłupienie. /


CARBON

/ półgłosem, przecierając oczy /

                        Czy zmora?…



SCENA PIĄTA

/ Ciż sami, Roksana. /


DE GUICHE

Służba królewska?… Pani?…


ROKSANA

                        Tak. Króla Amora!


CYRANO

Wielki Boże!


CHRYSTIAN

/ rzucając się /

                        Ty?… Czemu?…


ROKSANA

                        Zbyt długo trwa bowiem
Oblężenie!


CHRYSTIAN

                        Lecz czemu!…


ROKSANA

                        Później ci to powiem.


CYRANO

/ na dźwięk głosu Roksany jakby wrósł w ziemię, stoi nieruchomy, nie śmiejąc oczu na nią zwrócić. /

Mamże spojrzeć?


DE GUICHE

                        Lecz pani zostać tu nie może!


ROKSANA

/ wesoło /

Owszem, mogę! A hrabia niechaj mi pomoże
Przysunąć bęben!
siada na bębnie, który przysuwają z pośpiechem Kadeci
                        Dzięki!…
śmieje się
                        Do mojej karety
Strzelano!…
z dumą
                        Nasze strzelały pikiety!
Bo też ta cała arka od dołu do góry
Jak w bajce — pudło z tykwy, a służba jak szczury!
przesyła pocałunek od ust Chrystianowi
Drogi mój!…
patrząc po obecnych
                        Ależ źle wam, miarkując po minie!
Jak to Arras daleko!…
spostrzega Cyrana
                        Dzień dobry, kuzynie!


CYRANO

/ zbliża się /

Ach tak!… Jakim sposobem…


ROKSANA

                        Znalazłam was?… Boże!
Bardzo prostym! Przez zgliszcza, przez stłoczone zboże,
Śladem wojny jechałam… Ach, jeśli te klęski,
Którym uwierzyć trudno, to pochód zwycięski
Służby waszego króla, to mój więcej warty!


CYRANO

Ależ to jest szaleństwo!… Którędyż, przez warty,
Dostałaś się tu, pani?


ROKSANA

                        Którędy? A prosto
Przez Hiszpanów!


PIERWSZY KADET

                        Złośliwa! To słówko — nam chłostą!


DE GUICHE

Lecz jak pani zdołałaś przebyć ich pikiety?


LE BRET

Ciężko było!


ROKSANA

                        Nie bardzo. Przez drzwiczki karety,
Która zwyczajnym truchtem toczyła swe koła,
Jeśli jaki hidalgo namarszczył zbyt czoła,
Wystawiałam z uśmiechów moich najpiękniejszy!
A iż rycerze owi, co niech nie umniejszy
Sławy Francuzów, dla dam są pierwszymi w świecie
Galantami, przebyłam obóz najprościej w karecie.


CARBON

Ba! Taki uśmiech, wierzę, za przepustkę służy!…


DE GUICHE

Ależ musiano pytać o cel tej podróży?


ROKSANA

O, nawet bardzo często była o tym wzmianka!
A ja odpowiadałam stale: „Do kochanka!”.
I wnet królewskim gestem hidalgo ponury
Muszkietów, już zniżonych ku mnie, wznosił rury,
I pyszny swą grandezzą, a szpicem ostrogi
Spod koronkowych falban błyszczący u nogi,
W kapeluszu z którego powiewa piór kita,
Schylał głowę i mówił: „Więc jedź, seniorita!”


CHRYSTIAN

Roksano!


ROKSANA

                        …Do kochanka — przebacz, żem mówiła!
Gdybym rzekła: do męża, żadna ludzka siła
Nie mogłaby ich skłonić, żeby mnie puścili!…


CHRYSTIAN

Lecz…


ROKSANA

                        Cóż jeszcze?…


DE GUICHE

                        Pani się musi stąd w tej chwili
Oddalić!


ROKSANA

                        Ja?


CYRANO

                        Tak!


LE BRET

                        Zaraz…


CHRYSTIAN

                        Tak!


ROKSANA

                        Ależ, dlaczego?


CHRYSTIAN

/ z zakłopotaniem /

Bo tu…


CYRANO

/ podobnież /

                        …Za trzy kwadranse…


DE GUICHE

/ tak samo /

                        Lub coś koło tego…


CARBON

/ tak samo /

Więc lepiej…


ROKSANA

                        Bitwa będzie!


WSZYSCY

                        O, nie!


DE GUICHE

                        Za godzinę…


ROKSANA

/ rzucając się w objęcia Chrystiana /

Tu mąż mój, więc i ja tu! Zginie? — I ja zginę!


CHRYSTIAN

Jak twe oczy dziś patrzą!…


ROKSANA

                        Powiem ci dlaczego…


DE GUICHE

/ z rozpaczą /

To posterunek straszny!


ROKSANA

/ odwracając się /

                        Tak?


CYRANO

                        Dowodem tego,
Że hrabia nam pozwolił nadłożyć tu głową…


ROKSANA

/ do de Guiche'a /

Ach, tak? Więc, mości grafie, chciałeś mnie pan… wdową?


DE GUICHE

Lecz przysięgam…


ROKSANA

                        Od przysiąg wstrzymaj się łaskawie!
Jestem tu i zostanę!… Zresztą — ja się bawię!


CYRANO

Ejże!… Więc w wytwornisi tkwiła heroina?…


ROKSANA

O, panie de Bergerac! Wszakżem twa kuzyna!


PIERWSZY KADET

Bronić będziem cześć waszą, dopóki tchu w ciele!


DRUGI KADET

/ z upojeniem /

W całym obozie irys…


ROKSANA

                        Wierzę, przyjaciele!
A właśnie mam kapelusz, który doskonale
Będzie wyglądał w bitwie! Nieprawdaż?…
patrząc na de Guiche'a
                        Ach, ale
Pora by może była odejść dla hrabiego!
Mogliby zacząć strzelać…


DE GUICHE

                        A, już znów co tego,
To nadto! Do dział moich odchodzę na chwilę,
I zaraz tu powracam. A pani masz tyle
Czasu, żeby odmienić swe postanowienie!


ROKSANA

Nigdy!

/ De Guiche odchodzi. /



SCENA SZÓSTA

/ Ciż sami, oprócz de Guiche'a. /


CHRYSTIAN

/ błagalnie /

Roksano!…


ROKSANA

                        Nie! Nie!


PIERWSZY KADET

/ do innych /

                        Zostaje!…


WSZYSCY

/ tłocząc się, popychając i przekomarzając wzajem /

                        Grzebienia!
— Pękł mi skórzeń! — Gdzie nici? — Nie ma który szydła?
— Hej, lusterko! — Żelazko do wąsów! — Daj mydła!
— Sam wstęga! — Rękawice! — Jakże tak do bitwy?
— Mankiety! — Pas!… Gdzie pas mój? — A który chce brzytwy?


ROKSANA

/ do Cyrana, który ją jeszcze błaga /

Nie, kuzynie! Nie ruszy mnie stąd żadna siła!


CARBON

/ który podobnie jak inni opasał się, uzbroił, otrzepał z kurzu, wyszczotkował kapelusz, naprostował na nim pióro i wywinął mankiety, zbliża się do Roksany i mówi dworskim tonem /

Jeśli tak, to może by rzecz przystojna była,
Iżbym tu sprezentował kilku przyjacieli,
Z tych, co umrzeć w twych oczach zaszczyt będą mieli!
Roksana skłania się i oczekuje stojąc, wsparta na ramieniu Chrystiana. Carbon przedstawia.
…Baron de Pegrescon de Colignac.


KADET

/ z ukłonem /

                        Pani!


CARBON

/ przedstawia dalej /

…Baron de Casterac de Cahuzac-Lagni.
Widam de Malgoyre-Estressac Lesbas d'Escrabiotte.
Kawaler d'Antignac-Juret. Baron de Hillotte
De Blagnac-Salèchan de Castel Malupy.


ROKSANA

Ileż nazwisk ma każdy z panów?


BARON HILLOTTE

                        Całe kupy!


CARBON

/ do Roksany /

A teraz, racz otworzyć rękę, która trzyma
Chusteczkę!


ROKSANA

/ otwiera rękę, chusteczka upada /

Czemu?

/ Cała kompania rzuca się po chusteczkę. /


CARBON

/ podnosząc ją /

                        Dotąd chorągiew ta nie ma
Sztandaru. Lecz, na honor, dziś ją w pole chwały
Powiedzie — najpiękniejszy z wszystkich!…


ROKSANA

                        Trochę mały.


CARBON

/ przytwierdzając chusteczkę do drzewca swej kapitańskiej piki /

Lecz za to — koronkowy!


PIERWSZY KADET

/ z westchnieniem /

                        Byłażby pociecha
Zginąć przed tym buziakiem, gdybym choć orzecha
Miał w żołądku!


CARBON

/ dosłyszawszy go, zgorszony /

Wstydź się waść!… Gdy wytworna dama…


ROKSANA

Właśnie! Wiatr obozowy trawi, i ja sama
Głód czuję! Pasztet, kurczę, sektu kubek mały…
Oto prawie i wszystko… prawie obiad cały.
Który z panów mi to poda?


DRUGI KADET

                        To wszystko? Niestety!
Skąd wziąć te specjały?


ROKSANA

/ spokojnie /

                        A z mojej karety.


WSZYSCY

Co?… Jak?…


ROKSANA

                        Lecz sami sobie usłużyć musicie…
Przypatrzcie się, panowie, tylko należycie,
Woźnicy! Wszak go znacie? Kuchmistrz doskonały!
Rozgrzeje zaraz sosy, jeżeli stężały.


KADECI

/ rzucając się do karety /

To Ragueneau!
okrzyki
                        Ho!… Ho!… Ho!…


ROKSANA

/ patrząc za nimi /

                        Biedni!… Biedaczyska!…


CYRANO

/ całując jej rękę /

Dobra wróżko!


RAGUENEAU

/ stoi na koźle jak jarmarczny szarlatan /

                        Początek oto widowiska!…
Panowie!


KADECI

                        Brawo! Brawo!

/ Powszechny zapał. /


RAGUENEAU

                        W chwili gdy Hiszpanie
Ujrzeli moją panią — prześlepli śniadanie.

/ Oklaski. /


GŁOSY

                        Brawo!


CYRANO

/ z cicha do Chrystiana /

Chrystian! Chrystianie!…


RAGUENEAU

                        Galanterią zdjęci,
Nie spostrzegli…
wyciąga spod kozła półmisek i wznosi go
                        …że się tu galantyna święci!

/ Oklaski. Półmisek przechodzi z rąk do rąk. /


CYRANO

/ do Chrystiana z cicha /

Na słowo…


RAGUENEAU

                        …A wdziękami Wenery olśnieni,
Nie widzieli z połowu Dyjany…
dobywa ćwierć sarniny i buja nią w powietrzu
                        …pieczeni!

/ Zapał wzrasta, dziesiątki rąk wyciągają się do zwierzyny. /


CYRANO

/ z cicha do Chrystiana /

Chciałbym pomówić z tobą…


ROKSANA

/ do Kadetów, którzy wracają obciążeni półmiskami /

                        Tutaj… tu, na ziemi!

/ Rozkłada na trawie obrus przy pomocy hajduków, którzy się poruszają z tym samym sztywnym spokojem, z jakim za karetą stali. /


ROKSANA

/ do Chrystiana, w chwili kiedy go Cyrano chciał odciągnąć na bok /

Pomagaj mi, mój panie!

/ Chrystian śpieszy jej pomagać. Niespokojny ruch Cyrana. /


RAGUENEAU

                        Truflami przedniemi
Paw nadziany!


PIERWSZY KADET

/ wraca rozpromieniony, odkrawając szeroki płat szynki /

                        Siarczyste! Więc los się nam stara
O ostatnią wyżerkę!…
miarkuje się żywo, ujrzawszy Roksanę
                        …Ucztę Baltazara!


RAGUENEAU

/ wyrzucając poduszki z karety /

W poduszkach kuropatwy! Mięso, a nie pierze!

/ Tumult. Wrzawa. Kadeci rozrywają poduszkę. Śmiechy. Ogólna radość. /


DRUGI KADET

                        O, zacny stary ośle! Zacny reniferze!…


RAGUENEAU

/ podając butelki z czerwonym i białym winem /

Zdrój płynnego rubinu! Tu zaś — topaz płynny!


ROKSANA

/ rzuca zwinięty obrus Cyranowi /

Rozciągnij go, kuzynie! Dalejże! Bądź zwinny!…


RAGUENEAU

/ bujając wyrwaną z karety latarnią /

Czarnoksięska latarnia! Co niby latarnia,
A niby znów apteczka i niby spiżarnia!…


CYRANO

/ półgłosem do Chrystiana, z którym rozkłada obrus /

Zanim z nią mówić będziesz, muszę mówić z tobą…


RAGUENEAU

/ z wzrastającym liryzmem /

Kiełbaso arlezjańska, biczyska ozdobo!…

/ Odwija ją z wolna z biczyska. /


ROKSANA

/ nalewając wino i usługując kadetom /

Dali nas na śmierć?… Dobrze! To my za to drwijmy
Z reszty armii! I sami jedzmy, sami pijmy!
Wszystko dla Gaskończyków! A w razie jeśliby
De Guiche zjawił się tutaj, to milczmy — jak ryby!
chodząc od jednego do drugiego
Nie śpieszcie się! Nie jedzcie tak prędko, panowie!
Mamy czas! Pijcie proszę! Naszej garstki zdrowie!
— A waszmość czego płaczesz?


PIERWSZY KADET

/ chlipiąc i jedząc zarazem /

                        Takie doskonałe!…


ROKSANA

/ uspokajając go /

Cicho… cicho!
innym tonem
                        Panowie! Czerwone, czy białe? —
— Chleba dla kapitana! — Nóż?… — Talerz waszmości! —
— Jeszcze sarny! — Jarząbek! — To! — tam same kości! —
— Służę panu! — Szampana! — Skrzydełko kapłona!
Jeszcze trochę!… Wątróbka!


CYRANO

/ który za Roksaną z półmiskami chodzi i częstować pomaga — dwuznacznie /

                        …Moja ulubiona!…


ROKSANA

/ podchodząc do Chrystiana /

A pan mój?…


CHRYSTIAN

                        Nic.


ROKSANA

                        Koniecznie!… Choć wina… choć tyle…
I biszkopt!…


CHRYSTIAN

/ próbując ją zatrzymać /

                        Powiedz, czemuś przybyła?


ROKSANA

                        Za chwilę…
Pierwej, widzisz, biedaków tych nakarmić trzeba!


LA BRET

/ który się oddalił w głąb, aby wartownikowi z szańca podać chleb na pice zatknięty, powraca. /

                        De Guiche!


CYRANO

Prędko półmiski chować!… Flaszki… bocheny chleba…
Rynki…
do Ragueneau
                        …Ty w skok na kozioł!
do kadetów
                        Ten drób!… Kosz zwierzyny!…
I — jak gdyby nic nigdy — takie miejmy miny!
Gotowo?

/ W mgnieniu oka znika cała zastawa pod namiotami, pod płaszczami, westami, w kapeluszach. De Guiche wchodzi żywo i nagle zatrzymuje się, węsząc. Milczenie. /



SCENA SIÓDMA

/ Ciż sami. De Guiche. /


DE GUICHE

                        Jak tu pachnie!…


KADET

                        To proch, generale!
Bliskość niebezpieczeństwa!


DE GUICHE

                        Coś innego wcale.


DRUGI KADET

/ nuci z roztargnieniem /

To-lo-lo!…


DE GUICHE

/ zatrzymuje się i patrzy na niego /

                        Co to waści? Waść czerwony cały!…


KADET

Mnie? Nic. To krew się burzy! Gra!… Czuje już strzały!


INNY KADET

Pum!… pum!… pum!…


DE GUICHE

/ odwraca się szybko /

                        A to co znów?


KADET

/ z lekka podchmielony /

                        To?… Taka piosenka…
Taka mała…


DE GUICHE

/ marszczy się /

                        Coś waści wesoło, do sęka!…


KADET

Przed bitwą!…


DE GUICHE

/ woła kapitana Carbon de Castel-Jaloux dla wydania mu rozkazu /

                        Kapitanie! Ja…
spojrzawszy na Carbona, zatrzymuje się
                        …Do paralusza!
Waszmość wyglądasz jak ćwik!


CARBON

/ purpurowy, chowa za plecami butelkę z gestem wykrętnym /

                        O… gdy się w bój rusza…


DE GUICHE

Mniejsza z tym. Na baterii jeszcze się zostało
Jedno, które kazałem tutaj przenieść, działo.
Stanie tam…
wskazuje miejsce w kulisach
                        …W tamtym kącie. Chorągiew waszmości
Posłużyć się nim może.


PIERWSZY KADET

/ chwiejąc się /

                        Zbytek troskliwości!


DRUGI KADET

/ uśmiechając się do de Guiche'a z wdziękiem /

Słodka pieczołowitość!…


DE GUICHE

/ zirytowany /

                        Ci co?… Zwariowali?…
sucho
A mieć się na baczności, gdy działo wypali
I gdy się cofać zacznie!


PIERWSZY KADET

                        Fiut!


DE GUICHE

/ idzie na niego z furią /

                        Co to, u kata?!


PIERWSZY KADET

/ prostuje się i z dumą /

Nigdy się Gaskończyków nie cofa armata!


DE GUICHE

/ chwyta go za ramię i wstrząsa nim wściekły /

Waść masz w czubie? Z czegóż to?…


KADET

/ drwiąco /

                        Już mówiłem… Z prochu!


DE GUICHE

/ puszcza go, wzrusza ramionami, odwraca się i żywo idzie ku Roksanie /

Raczyłaś się namyślić, pani?


ROKSANA

                        Tak. Po trochu…


DE GUICHE

I cóż?…


ROKSANA

                        Zostaję.


DE GUICHE

                        Uchodź!


ROKSANA

                        Nigdy!


DE GUICHE

                        Kiedy tak, to… Hola,
Niech mi przyniosą, muszkiet!


CARBON

                        Co?…


DE GUICHE

                        Dostoję wam pola!


CYRANO

Nareszcie, mości hrabio, męstwo wzięło górę!


PIERWSZY KADET

Byłżeby Gaskończykiem, mimo swą gipiurę?


ROKSANA

Jak to?


DE GUICHE

                        W niebezpieczeństwie nie rzucam kobiety.


PIERWSZY KADET

/ do drugiego /

Jak myślisz? Dać mu kurze łapy albo grzbiety?

/ Wszystkie zapasy ukazują się, jak za dotknięciem czarodziejskiej laski. /


DE GUICHE

/ wodząc po nich rozpalonym okiem /

Prowiant!…


DRUGI KADET

                        I co za prowiant!


DE GUICHE

/ opanowuje się i mówi wyniośle /

                        Nie dbam o to jadło!
Nie będę zbierał tego, co wam z wąsów spadło!


CYRANO

/ kłaniając mu się /

Co za postępy, hrabio!…


DE GUICHE

/ dumnie, z lekkim gaskońskim akcentem /

                        Gardzę waszą strawą,
I na czczo się bić będę!


PIERWSZY KADET

                        Ma akcent.


DE GUICHE

/ śmiejąc się mimo woli /

                        Ja?…


KADECI

                        Brawo
Gaskończyk!

/ Tańczą około niego. /


CARBON

/ który był zniknął za szańcem, ukazuje się na nim /

                        Pikinierzy w szeregu już stają!

/ Ukazuje linię pik, które błyszczą zza okopów. /


DE GUICHE

/ podając ramię Roksanie /

Zrobimy przegląd. — Pani! Przyjmij rękę moją!


ROKSANA

/ opiera się na jego ramieniu. Wstępują na szaniec, obecni odkrywają głowy i udają się za nimi. /


CHRYSTIAN

/ idąc, żywo do Cyrana /

Mów prędko!

/ W chwili kiedy Roksana ukazuje się na szańcu, piki schylone w pokłonie znikają, wznosi się okrzyk. Roksana się kłania. /


PIKINIERZY

/ za sceną /

                        Wiwat!


CHRYSTIAN

                        Co za tajemnica była?


CYRANO

Słuchaj, gdyby Roksana o listach mówiła…


CHRYSTIAN

Wiem. To cóż?


CYRANO

                        Nie zrób głupstwa i nie dziw się…


CHRYSTIAN

                        Czemu?


CYRANO

No, listom!


CHRYSTIAN

                        Jak to, listom?


CYRANO

                        Gadaj tu takiemu!
Nie dziw się, żeś je pisał tak często!


CHRYSTIAN

                        Jak często?


CYRANO

No częściej, niźli myślisz!


CHRYSTIAN

                        Aż tak?… Phi! To gęsto!


CYRANO

Widzisz, chciała mieć listy, więc dla jej spokoju
Pisałem, nie pytając…


CHRYSTIAN

                        Jakże to?… Tak w boju?…
W czas blokady?…


CYRANO

                        Wielka rzecz! Nosiłem przed świtem.


CHRYSTIAN

Tak!… Nosiłeś, i życie narażałeś przy tem!
Czy to także był zapał poety? Artysty?
I jakże, proszę, często pisałem te listy?
Dwa? Trzy razy na tydzień?…


CYRANO

                        Więcej…


CHRYSTIAN

                        Dnia każdego?


CYRANO

Tak… każdego… dwa razy.


CHRYSTIAN

/ gwałtownie /

                        Dosyć! Dość mi tego!
I to cię upajało… I przez to jedynie
Życieś ważył!


CYRANO

/ widząc powracającą Roksanę /

                        Nie przy niej!…

/ Wchodzi spiesznie do namiotu. /



SCENA ÓSMA

/ Roksana, Chrystian. W głębi ruch idących i wracających Kadetów. Carbon i de Guiche wydają rozkazy. /


ROKSANA

/ biegnąc do Chrystiana /

                        A teraz, Chrystianie…


CHRYSTIAN

/ ujmując jej ręce /

Teraz mi powiedz, czemu taką straszną drogę,
Przez to żołdactwo całe, tę rajtarię wrogą
Ważyłaś się aż tutaj?… Toż szał oczywisty!
Szukać mnie aż w obozie!


ROKSANA

                        To przez twoje listy!


CHRYSTIAN

Co mówisz?


ROKSANA

                        Jeślim tutaj do ciebie śpieszyła,
To twoja, mój jedyny, to ich wina była!
Ileżem ja tych listów przez miesiąc dostała.
A co jeden — piękniejszy!


CHRYSTIAN

                        Jak to? Kartka mała,
Mały liścik miłosny — w tej u ciebie cenie?…


ROKSANA

Nie mów tak! Nawet nie wiesz, jakie mi złudzenie
Dawał każdy z tych listów!… Prawda, mój jedyny,
Podobałam cię dawniej… Lecz od tej godziny,
Gdy w tym głosie, któregom u ciebie nie znała,
Dusza twa ku mnie, z mroków, płomieniem wyjrzała,
Pamiętasz? Pod mym oknem wtedy?… Pod balkonem?…
Kocham cię i ubóstwiam czuciem nieskończonem!
Więc czytając twe listy, widzisz, od miesiąca,
Żyłam, głosu owego ciągle słuchająca,
Ciągle nim upojona i oczarowana…
I jeślim tu, to wina jest mojego pana!
Gdyby do Penelopy, co przędła przykładnie
Jegomość pan Ulisses pisywał tak ładnie,
Pewno by nie siedziała, czekając u krosna,
Lecz jak Helena, szałem porwana, miłosna,
Leciałaby ku niemu, gubiąc kłębki z wełną…


CHRYSTIAN

Lecz…


ROKSANA

                        …Czytałam, znów czytałam… Byłam ciebie pełną…
Byłam tak bardzo twoją!… Każda ćwiartka biała
Płatkiem z kwiatu twej duszy być mi się zdawała…
Każde słówko jak ogień… Jak płomień litera…
W każdej czuć serce, które z tęsknoty umiera…
Potężna, szczera miłość w każdej się maluje.


CHRYSTIAN

Ach? Potężna i szczera? To się czuje?


ROKSANA

                        Czuje!


CHRYSTIAN

Więc przybywasz…


ROKSANA

                        Do mego kochanka i — pana!
Podniósłbyś mnie, wiem o tym, gdybym na kolana
Padła tu! Więc ma dusza przed tobą uklęka
(I tej podnieść nie zdoła odtąd twoja ręka)
I błaga przebaczenia (A właśnie w tej chwili
Przebaczyć musisz! Nużby w bitwie mnie zabili!),
Żem cię zrazu, jak motyl lecący w ogrody,
Znieważyła — kochając dla samej urody!


CHRYSTIAN

Ach, Roksano!


ROKSANA

                        A później, jak ptasze, gdy w sieci
Gałązek się trzepocze, nim w lazur uleci,
W połowiem piękność ducha twojego i ciała,
Wahając się pomiędzy obiema, kochała.


CHRYSTIAN

A teraz?


ROKSANA

                        O, sam teraz zwyciężyłeś siebie!
Twój ptak wyrwał się z kwiecia i utonął w niebie…
Teraz duszę twą tylko, najdroższy, miłuję!


CHRYSTIAN

Ach, Roksano!


ROKSANA

                        Czy pan mój szczęśliwy się czuje?
Bo powiedz! Być kochanym dla tego, czym ręka
Losu na krótko stroi nas, to męka
Sercu, chciwemu wielkiej, szlachetnej miłości!
Lecz teraz, kiedy ciału twój duch nie zazdrości,
Gdy wieczystym swym pięknem promieni ci lice,
Odkryłam twej urody całą tajemnicę.
I widzę ją dziś lepiej — bo nie widzę wcale!


CHRYSTIAN

Ach!


ROKSANA

                        Czy o swym zwycięstwie wątpisz jeszcze?


CHRYSTIAN

                        Ale
Roksano!…


ROKSANA

                        O cóż chodzi, niedowiarku miły!…


CHRYSTIAN

Ja tej miłości nie chcę! Ja chcę, by wróciły
Dnie, kiedyś mnie kochała po prostu dlatego,
Że…


ROKSANA

                        Że?… Widzicie państwo człeka niewdzięcznego!
Więc, że kocham dziś lepiej, więcej niż kochałam,
To się skarży!… Płacz jeszcze!… Jeszcze ręce załam!


CHRYSTIAN

Nie! Pierwej było lepiej!…


ROKSANA

                        Nie znasz się, mój panie!
Teraz właśnie jest wielkie, prawdziwe kochanie!
Ubóstwiam cię, i choćbyś nawet mniej był świetny.


CHRYSTIAN

O, nie…


ROKSANA

                        Choćby i wcale, choćbyś był i szpetny,
Choćby cała twa piękność z wiatrem uleciała…


CHRYSTIAN

Nie mów tak!…


ROKSANA

                        Owszem! Mówię!… Jeszcze bym kochała!


CHRYSTIAN

Brzydkiego?…


ROKSANA

                        Tak, brzydkiego! Przysięgam ci!


CHRYSTIAN

                        Boże!…


ROKSANA

Jesteś teraz szczęśliwy?


CHRYSTIAN

/ głosem zdławionym /

                        Tak…


ROKSANA

                        Co ci?…


CHRYSTIAN

/ odpychając ją lekko /

                        Nic… Może
Pójdziesz na chwilę do tych — wszak czekają
Na twój uśmiech! — co w oczach twoich polec dzisiaj mają.

/ Wskazuje garstkę kadetów w głębi. /


ROKSANA

/ rozczulona /

Ty drogi mój!

/ Idzie ku kadetom, którzy ją otaczają z pełnym uszanowania pośpiechem. /



SCENA DZIEWIĄTA

/ Chrystian, Cyrano. W głębi Roksana rozmawia z kapitanem Carbon de Castel-Jaloux i kilkoma kadetami. /


CHRYSTIAN

/ woła ku namiotowi Cyrana /

                        Cyrano!


CYRANO

/ wychodzi z namiotu w rynsztunku bojowym /

                        Co?… Przez Boga w niebie!
Jakżeś blady!…


CHRYSTIAN

                        Nie kocha mnie.


CYRANO

                        Co?…


CHRYSTIAN

                        Kocha ciebie.


CYRANO

                        Jak to?… Czyliś oszalał?…


CHRYSTIAN

                        Kocha duszę moją.


CYRANO

Więc?…


CHRYSTIAN

                        Więc ciebie! — A ty ją! Ot, jak rzeczy stoją.


CYRANO

Ja?…


CHRYSTIAN

                        Wiem.


CYRANO

                        Prawda.


CHRYSTIAN

                        Jak wariat!…


CYRANO

                        Więcej.


CHRYSTIAN

                        Mów z nią zatem!


CYRANO

Nigdy!


CHRYSTIAN

                        Czemu?


CYRANO

                        Z tym nosem?…


CHRYSTIAN

                        Nie zależy na tem…
Kochałaby mnie brzydkim.


CYRANO

                        Mówiła?!…


CHRYSTIAN

                        Mówiła.


CYRANO

/ z uniesieniem /

O, bądź błogosławiona, pani moja miła!…
innym tonem
Ale nie! Nie wierz temu! Wszak to sensu nie ma!
Nie chwytaj jej za słowa rękoma obiema!
Ja… już i tak szczęśliwy, że myśl litościwą
Miała powiedzieć ci to!… Ale jako żywo
Nie wierz! I strzeż się zbrzydnąć, bo by ci tej zmiany
Nie przebaczyła!


CHRYSTIAN

                        Owszem! Niech wiem, czym kochany!


CYRANO

Nie… Nie!


CHRYSTIAN

                        Tak! Niech wybiera. Wyznaj wszystko szczerze!


CYRANO

O nie! O, byle nie to!


CHRYSTIAN

                        Tak! Niechaj wybierze.
Mamże, dla mej urody, szczęście twoje w grobie
Złożyć?


CYRANO

                        A ja, mam szczęście twoje wydrzeć tobie,
Iż traf mi przyrodzony wyrazić pozwala
To, co ty — może — czujesz?…


CHRYSTIAN

                        Nie! Dość mi rywala
Własnego nosić w sobie!


CYRANO

                        Nie kuś mnie! O Boże!…


CHRYSTIAN

Ślub nasz był potajemny, zerwany być może.
Jeżeli ja nie zginę lub ty — w tej potrzebie…


CYRANO

Zaciął się!…


CHRYSTIAN

                        Tak, zaciąłem! Chcę albo dla siebie
Samego być kochanym, alboli też — wcale!
Słuchaj. Pójdę zobaczyć, co robią na wale…
Nim wrócę, rozmów się z nią i niechaj wybierze
Jednego z nas.


CYRANO

                        O, ciebie!…


CHRYSTIAN

                        Tak! Tak! Ufam… wierzę…
woła
Roksano!


CYRANO

                        Nie!…


ROKSANA

/ przybiegając /

Wołałeś?


CHRYSTIAN

                        Cyrano coś ważnego tobie
Ma powiedzieć!


ROKSANA

/ odwraca się żywo do Cyrana. Chrystian wychodzi. /

                        Ważnego?…


CYRANO

/ tracąc głowę /

                        Poszedł!… Co ja zrobię!…
do Roksany
Ależ nie! Nic ważnego! Znasz go, pani, przecie!
Nadaje wagę rzeczom najbłahszym na świecie!


ROKSANA

/ żywo /

Bo może wątpi o tym, com mu tu mówiła?…
Tak… Widziałam, że wątpi!


CYRANO

/ biorąc jej rękę /

                        Lecz… to prawda była?…


ROKSANA

O tak!… Kochałabym go, choćby…

/ waha się przez chwilę /


CYRANO

/ ze smutnym uśmiechem /

                        Ciężko pani
Wyrzec to słowo przy mnie!…


ROKSANA

                        O!…


CYRANO

                        Ono nie zrani
Mnie! Więc — choćby był — brzydki?


ROKSANA

                        Tak…
Strzały za sceną.
                        Ha! Otóż i strzały!


CYRANO

/ płomiennie /

Okropny?…


ROKSANA

                        Tak! Okropny!


CYRANO

                        Zeszpecony cały?
Straszny?…


ROKSANA

                        Tak! Choćby straszny!… Choćby oszpecony…


CYRANO

I chociaż byłby — śmieszny?…


ROKSANA

                        Śmieszny?… W oczach żony?…


CYRANO

Kochałabyś go, pani?…


ROKSANA

                        Nawet więcej może!


CYRANO

/ pomieszany na stronie /

Więc prawda! Więc to może szczęście!… Wielki Boże…
do Roksany
Ja… Posłuchaj…


LE BRET

/ wchodzi nagle i woła półgłosem /

                        Cyrano!…


CYRANO

/ odwracając się /

                        Hę?…

/ Le Bret mówi mu po cichu dwa słowa. /


CYRANO

/ wypuszczając rękę Roksany — z krzykiem /

                        Ha!…


ROKSANA

                        Co takiego?


CYRANO

/ z osłupieniem do siebie /

Skończone!

/ Słychać nowe strzały. /


ROKSANA

                        Znów strzelają!…

/ Idzie w głąb chcąc wyjrzeć za scenę. /


CYRANO

/ jak wyżej /

                        Nigdy już jej tego
Nie powiem!


ROKSANA

/ chce wybiec /

                        Co się stało?


CYRANO

/ zatrzymując ją żywo /

                        Nic!

/ Wchodzą Kadeci, ukrywając między sobą dźwigany ciężar i grupując się tak, aby Roksanie przystępu nie dać. /


ROKSANA

/ z niepokojem /

                        Ci ludzie?…


CYRANO

/ odprowadzając ją na bok /

                        Ale
Nic! Nic!


ROKSANA

                        Więc chciałeś mówić?…


CYRANO

                        Ja? Chciałem? Nic wcale!
Ja nic nie chciałem mówić!… Mogę przysiąc!… Zgoła!…
uroczyście
Przysięgam: Wielki umysł i duszę anioła
Miał Chrystian!
spostrzega się ze zgrozą
                        To jest — ma je!


ROKSANA

/ z wielkim krzykiem /

                        Miał!…

/ Rzuca się ku garści stojących kadetów i roztrąca ich. /


CYRANO

                        Wszystko skończone.

/ Roksana spostrzega Chrystiana leżącego na ziemi w płaszczu. /


ROKSANA

Chrystian!…


LE BRET

/ do Cyrana /

                        Wziął pierwszą kulę! To szczęście szalone!

/ Roksana rzuca się na ciało Chrystiana. Strzały. Szczęk broni. Łoskot. Bębny. /


CARBON DE CASTEL-JALOUX

/ wbiega na scenę z dobytą szpadą w ręku /

Atak!… Do broni!…

/ Przebiega na drugą stronę szańca. Kadeci śpieszą za nim. /


ROKSANA

                        Chrystian!…


GŁOS CARBONA

/ z drugiej strony okopów /

                        …Kadeci tu staną!…
…Stój!… Formuj się!…


ROKSANA

                        Mój Chrystian!…


CARBON

                        Mierz… lont!

/ Ragueneau przybiega niosąc wodę w hełmie. /


CHRYSTIAN

/ gasnącym głosem /

                        Ach… Roksano…


CYRANO

/ szybko i cicho do ucha Chrystiana, podczas gdy nieprzytomna z bólu Roksana rozrywa na własnych piersiach bieliznę i macza płótno w wodzie. /

Bracie! Wszystkom jej wyznał! Kocha tylko ciebie!

/ Chrystian zamyka oczy. /


ROKSANA

Co, drogi?…
do Cyrana
                        Lecz… na Boga w niebie!
On nie umarł?… On żyje?…


CARBON

                        Ładunek — zębami!…


ROKSANA

Ach… ach!… Twarz jego stygnie pod mymi ustami!


CARBON

Cel!


ROKSANA

                        List…
otwiera
                        …do mnie!…


CYRANO

                        Mój list…


CARBON

                        Pal!…

/ Strzały muszkietów. Krzyki. Wrzawa bitwy. /


CYRANO

/ usiłując uwolnić rękę, którą trzyma klęcząca Roksana /

                        Ale tam się bije
Chorągiew moja!


ROKSANA

/ przytrzymując go /

                        Jeszcze chwilę!… On — nie żyje,
A tyś go znał!…
płacze z cicha
                        …Nieprawdaż?… To duch był wybrany!…


CYRANO

/ stojąc z odkrytą głową /

Tak, Roksano!


ROKSANA

                        …Poeta wzniosły… niesłychany!


CYRANO

Tak, Roksano!


ROKSANA

                        …Miał umysł genialny… natchniony!


CYRANO

Tak, Roksano!


ROKSANA

                        …A serce… serce — za miliony!…
Duszę zachwycającą… tkliwą…


CYRANO

/ silnie /

                        Tak, Roksano.


ROKSANA

/ rzucając się na ciało Chrystiana /

I umarł!… I ja tracę tę duszę kochaną!…


CYRANO

/ dobywając szpadę, na stronie /

Ha! Nic mi nie zostaje, jak polec! Dlaboga,
Wszak mnie w nim opłakała!…

/ Słychać trąby w oddali. /


DE GUICHE

/ ukazując się na szańcu z odkrytą głową, ranny w czoło, mówi głosem grzmiącym /

                        Trzymać! Trzymać wroga
Na sobie!… To gra sygnał!… To nasi o staje…


ROKSANA

Krew i łzy na tym liście…


GŁOS

/ za sceną krzyczy /

                        Zdaj się!…


GŁOS KADETÓW

                        Nie! Nie zdaję!


RAGUENEAU

/ który wdrapawszy się na wierzch karety, patrzy na pole bitwy ponad szańcem /

Będzie kasza!…


CYRANO

/ do de Guiche'a, wskazując mu Roksanę /

                        Ja natrę, a ty, hrabio, z tego
Miejsca ją zabierz, błagam!


ROKSANA

/ całuje list i mówi gasnącym głosem /

                        Łzy jego… Krew jego…


RAGUENEAU

/ zeskakuje z karety i bieży do niej /

Mdleje…


DE GUICHE

/ na szańcu do kadetów wściekle /

                        Trzymać ich!… Kroćset…


GŁOS ZA SCENĄ

                        Złóż broń!


GŁOS KADETÓW

                        Nie! Nie złożę!


CYRANO

/ do de Guiche'a /

Pozwól, hrabio, niech ja tam ręki mej przyłożę!
Jesteś ranny, dowiodłeś rzetelnego męstwa,
Ocal i ją, i siebie!


DE GUICHE

/ śpieszy do Roksany i bierze ją w ramiona /

                        A nam do zwycięstwa
Czasu tylko!…


CYRANO

                        To dobrze!
woła ku Roksanie, którą de Guiche przy pomocy Ragueneau unosi zemdloną
                        Żegnaj mi, Roksano!

/ Wrzawa. Krzyki. Zamieszanie. Ranni Kadeci schodzą i padają na scenie. W chwili gdy Cyrano chce się rzucić na szaniec, zatrzymuje go Carbon de Castel-Jaloux krwią ociekły. /


CARBON

Łamią nas… Dwakroć jestem ranny partyzaną.


CYRANO

/ krzyczy do Gaskończyków /

Stać w kroku! Śmiało, wiara!
do Carbona, podtrzymując go
                        To nic, kapitanie!
Mam pomścić dwoje trupa, więc siły mi stanie:
Chrystiana i — me szczęście!…
Zstępują. Cyrano potrząsa piką, do której drzewca przywiązana jest chusteczka Roksany
Wiej, wiej, znaczny jej cyfrą, ty mały sztandarze!
zatyka drzewce w ziemię; do kadetów
W nich!… Bij, zabij!… W nich, wiara!…
do grajka
                        Stary! Na fujarze!…

/ Grajek gra. Na dźwięk pieśni dźwigają się ranni. Wyparci z szańca Kadeci obstępują Cyrana i mały, powiewający z drzewca proporzec. Kareta pokrywa się, napełnia ludźmi, najeża rusznicami i zmienia w redutę. /


JEDEN Z KADETÓW

/ ukazuje się na szańcu, cofając się i bijąc ciągle, woła /

Wchodzą na szaniec!

/ i pada martwy. /


CYRANO

                        Zaraz ich tu powitają.

/ Na szańcu ukazuje się nagle zwarty hufiec nieprzyjaciół. W powietrzu powiewają wielkie sztandary cesarskich. /


CYRANO

/ komenderując /

Pal!…

/ Huk palby z wszystkich muszkietów naraz. /


KRZYK

/ w szeregach nieprzyjacielskich /

                        Pal!…

/ Mordercza kanonada. Kadeci zewsząd padają trupem. /


OFICER HISZPAŃSKI

/ odkrywając głowę /

Któż są ci, co się tak zabijać dają?


CYRANO

/ stając wśród świstu lecących kul, deklamuje /

Oto gaskońskie są junaki
Carbona de Castel-Jaloux;
Bezczelni łgarze, zabijaki
Oto gaskońskie…

/ Reszta ginie w śmiertelnej wrzawie bitwy. /




AKT PIĄTY

Gazeta Cyrana.

(przekład W. Zagórskiego)

/ Piętnaście lat później, w 1655. Ogród klasztorny Pań od Krzyża w Paryżu. /

/ Dużo cienia. Na lewo dom, obszerny taras, na który wychodzi wiele drzwi. W pośrodku sceny półkole, a na nim olbrzymie drzewo. Z prawej strony na pierwszym miejscu, pośród wielkich zarośli, kamienna ławka półkolista. /

/ W głębi sceny aleja z drzew kasztanowych, które dochodzą z prawej, na czwartym planie, do drzwi kaplicy, wyłaniającej się spoza drzew. Poprzez podwójną firankę drzew tej alei widać zakręty trawników, inne aleje, gaiki, zagłębienia parku, niebo. /

/ Kaplica posiada małe drzwi boczne pod kolumnadą, opasaną zaczerwienionym winogradem, który chowa się z prawej, na pierwszym planie za bukszpanami. /

/ Jesień. /

/ Ciemne plamy bukszpanów i cisów zielonych jeszcze. /

/ Znaczna ilość żółtych liści pod każdym drzewem. Liście te zaścielają całą scenę, trzeszcząc pod stopami w alejach, pokrywają do połowy taras i ławki. /

/ Między ławką z prawej a drzewem wielkie krosna do haftowania; przed nimi małe krzesełko. Koszyczki pełne motków i kłębków. Tkanina zaczęta. Siostry wchodzą i wychodzą z parku; kilka z nich siedzi na kamiennej ławce koło starszej zakonnicy. Liście spadają. /



SCENA PIERWSZA

/ Matka Małgorzata, Siostra Marta, Siostra Klara, Siostry. /


SIOSTRA MARTA

/ do matki Małgorzaty /

Siostra Klara w zwierciadło dwa razy spojrzała,
Jak wygląda w kornecie twarzyczka jej biała.


MATKA MAŁGORZATA

/ do siostry Klary /

To brzydko tak zaglądać często do zwierciadła.


SIOSTRA KLARA

A siostra Marta dzisiaj z tortu śliwkę zjadła:
Widziałam to, gdyż właśnie refektarz otwarto.


MATKA MAŁGORZATA

/ do siostry Marty /

To szkaradnie od rana tak jeść, siostro Marto.


SIOSTRA KLARA

Przechodząc, mimo woli w zwierciadłom spojrzała!


SIOSTRA MARTA

Śliweczka, którą zjadłam, była taka mała!


MATKA MAŁGORZATA

Opowiem to wieczorem panu Cyranowi.


SIOSTRA KLARA

/ przestraszona /

Ach, nie! Bo kpić z nas będzie.


SIOSTRA MARTA

                        I niechybnie powie,
Że mniszki są zalotne!


SIOSTRA KLARA

                        Żarłoczne!


MATKA MAŁGORZATA

/ z uśmiechem /

                        Lecz za to
Bardzo dobre.


SIOSTRA KLARA

                        Nieprawdaż, matko Małgorzato,
Że pan Cyrano bywa tutaj co sobota
Od lat dziesięciu?


MATKA MAŁGORZATA

                        Więcej! Gdyż odkąd tęsknota
I serdeczny żal jego uroczej kuzynki —
Skłonił ją, by zmieniła na czepiec beginki
Krepę świeckiej żałoby. Czternaście lat temu
Spadła jakby z niebiosów do tego eremu,
Pośród nas stając nagle na klasztornej ziemi,
Niby wielki ptak czarny pomiędzy białemi.


SIOSTRA MARTA

On jeden, odkąd ona osiadła w klasztorze,
Umie koić frasunek, co zniknąć nie może.


WSZYSTKIE SIOSTRY

Tak wesoło, gdy przyjdzie! — On taki zabawny!
— Kochamy go też bardzo, bo to druh nasz dawny.
— Przekomarza się z nami! — Mówi nam balladki!
— Bardzo chętnie dla niego robimy opłatki!


SIOSTRA MARTA

Szkoda, że doskonałym nie jest katolikiem!


SIOSTRA KLARA

Lecz my go nawrócimy z ojcem spowiednikiem.


SIOSTRY

Tak! tak!


MATKA MAŁGORZATA

                        Zabraniam jeszcze wam działać w tym względzie.
Nie dręczcie go, bo rzadziej przychodzić tu będzie!


SIOSTRA MARTA

Lecz… Boże!… Jeśli duszy swojej nie pokrzepi…


MATKA MAŁGORZATA

Miej ufność, moje dziecię: Pan Bóg zna ją lepiej.


SIOSTRA MARTA

Co sobota, gdy przyjdzie, wnet głosem Stentora
Mówi jednak: „Wiesz, siostro, mięso jadłem wczora!”.


MATKA MAŁGORZATA

Ach! Tak do ciebie mówi? Choć, niestety, kiedy
Był tu po raz ostatni, dwa dni nie jadł z biedy.


SIOSTRA MARTA

Kto ci, matko, powiedział, że on w takiej biedzie?


MATKA MAŁGORZATA

Pan Le Bret.


SIOSTRA MARTA

                        I czyż nikt mu z pomocą nie przyjdzie?


MATKA MAŁGORZATA

Nie, on jest bardzo dumny, więcby się rozgniewał!


SIOSTRA MARTA

Mój Boże! Dwa dni nie jadł — kto by się spodziewał!

/ W głębi alei widać ukazującą się Roksanę, ubraną czarno, w czepcu wdowim, z długim welonem;De Guiche, wspaniały i podstarzały, idzie obok niej. Idą wolnym krokiem. Matka Małgorzata wstaje. /


MATKA MAŁGORZATA

Cyt! Pani Magdalena przechadza się w parku
Z pewnym gościem… Wracajmy — cichutko, bez gwarku.


SIOSTRA MARTA

/ cicho do siostry Klary /

Czy to książę-marszałek de Grammont?


MATKA MAŁGORZATA

                        Za chwilę
Nadejda, śpieszmy się.


SIOSTRA KLARA

/ patrząc /

                        Tak, jeśli się nie mylę.


SIOSTRA MARTA

Dawno jej nie odwiedzał, od kilku miesięcy!


SIOSTRY

Ha, dwór! — Obóz! — Zabawy!


SIOSTRA KLARA

                        Zajmują go więcej!

/ Odchodzą. De Guiche i Roksana nadchodzą w milczeniu i zatrzymują się przy krosnach. Pauza. /



SCENA DRUGA

/ Roksana, Książę de Grammont, dawny hrabia de Guiche, potem Le Bret i Ragueneau. /


KSIĄŻĘ

I tu mieszkasz, na przekór śnieżnej swej białości
Wciąż w żałobie?


ROKSANA

                        Wciąż.


KSIĄŻĘ

                        Zawsze wierna swej miłości?


ROKSANA

Tak.


KSIĄŻĘ

/ po chwili /

                        Czy mi przebaczyłaś?


ROKSANA

                        Wszak jestem w klasztorze.

/ Nowe milczenie. /


KSIĄŻĘ

Doprawdy to był człowiek?…


ROKSANA

                        Znać go należało,
Chcąc właściwie ocenić.


KSIĄŻĘ

                        Poznałem go może,
Przyznaję się otwarcie, w istocie za mało.
…I zawsze na twym sercu ostatni list jego?


ROKSANA

Jak słodki, święty szkaplerz, co broni od złego.


KSIĄŻĘ

Kochasz go nawet w grobie?


ROKSANA

                        Nieraz mi się zdaje,
Że odszedł tylko ciałem kędyś w obce kraje,
Lecz miłość jego serca wiecznie dla mnie żywa.


KSIĄŻĘ

/ znów po chwili milczenia /

Cyrano cię odwiedza?


ROKSANA

                        Tak, często tu bywa.
Tu go czekam, haftując wciąż ornaty mnisze.
Zegar bije godzinę, jednocześnie słyszę
— Bo nigdy nie odwracam czoła! — po tarasie
Już laska jego stuka… Zwykł o jednym czasie
Przychodzić regularnie. Tu siada w fotelu,
Pod to drzewo przynoszą go dlań od lat wielu!
Wyśmiewa moje tkactwo i niby gazeta,
Co zaszło gdzie w tygodniu…
Le Bret ukazuje się na tarasie.
                        A, widzę Le Breta!
Le Bret schodzi.
Jakże się druh nasz miewa?


LE BRET

                        Źle.


KSIĄŻĘ

                        Och!


ROKSANA

/ do księcia /

                        On przesadza!


LE BRET

Wszystko, com przepowiedział: opuszczenie, nędza!…
A każda epistoła wrogów mu sprowadza!
Bo czy to pseudoszlachta, udający księdza,
Czy literacki złodziej — na wszystkich napada!


ROKSANA

Głęboki jednak postrach wzbudza jego szpada.
Nie trafią z nim do ładu nigdy.


KSIĄŻĘ

/ kiwając głową /

                        Kto wie? Może!


LE BRET

Że mogą nań gdzie napaść — o to się nie trwożę.
Samotność, głód i grudzień do jego poddasza
Wchodzący wilczym krokiem — ot, co mnie zastrasza!
Te zabijaki zmogą łacniej od oręża!
Co dzień swój pas do szpady o jeden karb zwęża.
Jego nos jak pergamin wygląda najstarszy.
Ma kusy przyodziewek tylko z czarnej szarszy.


KSIĄŻĘ

A mimo to rogata duszyczka w mdłym ciałku!
Nie żałujcie go zbytnio.


LE BRET

/ z gorzkim uśmiechem /

                        Ach, panie marszałku!…


KSIĄŻĘ

Nie żałujcie go zbytnio, mówiąc bowiem ściślej:
Żył bez paktów, tak wolny w czynach swych, jak w myśli.


LE BRET

/ jak wyżej /

Mości książę!…


KSIĄŻĘ

/ wyniośle /

                        Jam w zbytkach, jemu głód dopieka…
Lecz uścisnąłbym chętnie dłoń tego człowieka!
żegnając Roksanę
Żegnaj mi.


ROKSANA

                        Przeprowadzę księcia.

/ Książę żegna Le Breta i zwraca się z Roksaną ku tarasowi. /


KSIĄŻĘ

/ zatrzymując się, kiedy ona uchodzi po stopniach /

                        Ja mu skrycie
Zazdroszczę. Widzisz, komu zbyt uda się życie,
Ten ma — nie uczyniwszy, broń Boże, nic złego! —
Tysiące małych wstrętów do siebie samego,
Z których żaden sumienia wprawdzie nie obciąża,
Ale każdy zawadza. I tak płaszcz książęcy,
Gdy po szczeblach wielkości w górę się podąża,
Z szelestem suchych złudzeń wlecze zgryzot więcej,
Niźli twoja żałobna suknia — zwiędłych liści,
Gdy z parku wracasz piękna jak anieli czyści.


ROKSANA

/ ironicznie /

Książę pan marzycielem stał się?


KSIĄŻĘ

                        Nie inaczej.
w chwili, kiedy ma już wyjść, nagle
Mości Le Bret!
do Roksany
                        Pozwolisz? Słówko.
do Le Breta półgłosem
                        Nie zahaczy
Druha twojego żaden śmiałek — to rzecz pewna;
Lecz za wielu ma wrogów, a chociaż nie z drewna —
Toż człek i nie z żelaza! I gdy w szachy grano,
Ktoś wczoraj u królowej rzekł mi: „Ten Cyrano
Mógłby umrzeć z powodu jakiegoś wypadku”.


LE BRET

Co?


KSIĄŻĘ

                        Tak. Niech siedzi w domu, aby na ostatku
Nie uległ. Niechaj ma się z ostrożna.


LE BRET

/ wznosząc ramiona do nieba /

                        Z ostrożna!
Ma przyjść. Muszę go ostrzec. Tak, ale…


ROKSANA

/ która pozostała na tarasie, do zbliżającej się ku niej siostry /

                        A co to?


SIOSTRA

Ragueneau chce cię widzieć, o, pani. Czy można
Tu go wpuścić?


ROKSANA

                        Niech wejdzie.
do księcia i Le Breta
                        Niegdyś trwonił złoto,
Teraz sam w nędzy. Zamiast wyrabiać pasztety,
Został autorem, potem aktorem, niestety!


LE BRET

Łaziebnikiem…


ROKSANA

                        Śpiewakiem…


LE BRET

                        Perukarzem…


KSIĄŻĘ

                        Boże!


ROKSANA

Pedlem…


LE BRET

                        Teorbanistą….


ROKSANA

                        Czym on dziś być może?


RAGUENEAU

/ wchodząc z pośpiechem /

Ach, pani!
Spostrzega Le Breta.
                        Zacny panie!


ROKSANA

/ z uśmiechem /

                        Niech waćpan opowie
O swych nieszczęściach imci panu Le Bretowi.
Zaraz wracam.


RAGUENEAU

                        Lecz…

/ Roksana wychodzi z księciem, nie słuchając go. Ragueneau podchodzi do Le Breta. /



SCENA TRZECIA

/ Le Bret, Ragueneau. /


RAGUENEAU

                        Zresztą, widząc tu waćpana,
Wolę, że ta rzecz cała będzie jej nieznana!
— Szedłem właśnie odwiedzić mego przyjaciela.
Mijam kościół, skąd kroków dwadzieścia oddziela
Gospodę, w której mieszka… gdy widzę z daleka,
Jak wychodzi. Więc biegnę. Cyrano nie czeka,
Nie spostrzegłszy mnie, skręca na rogu ulicy…
A ja biegnę… Wtem z okna wielkiej kamienicy,
Koło której przechodził — wypadkiem?… być może! —
Jakiś hajduk upuszcza kłodę drzewa.


LE BRET

                        Boże!
Podli!


RAGUENEAU

                        Przybywam, a tu…


LE BRET

                        Przechodzi mnie mrowie!


RAGUENEAU

Nasz druh, nasz wieszcz na ziemi, z wielką dziurą w głowie!


LE BRET

Umarł?


RAGUENEAU

                        Nie! Lecz… niestety! Zaniosłem rannego
Do mieszkania… Trza widzieć przytułek ów jego!


LE BRET

Cierpi bardzo?


RAGUENEAU

                        Nie, panie, jest bez przytomności.


LE BRET

Lekarz był?


RAGUENEAU

                        Przyszedł jeden, znany z uprzejmości.


LE BRET

Och, biedny mój Cyrano! — Nie mówmy Roksanie
O tym od razu! — Cóż ów doktor?


RAGUENEAU

                        At, mospanie
Gadał coś o gorączce, o błonie mózgowej!…
Ach, nie poznałbyś waćpan w szmatkach jego głowy!…
Śpieszmy! — Nie ma u jego wezgłowia nikogo! —
Gdyby wstał z łóżka, mógłby umrzeć!


LE BRET

/ ciągnąc go na prawo /

                        Krótszą drogą
Chodźmy! Przejdźmy tamtędy! Przez kaplicę!


ROKSANA

/ ukazując się na tarasie i widząc Le Breta oddalającego się pod kolumnadą, która prowadzi do bocznych drzwi kaplicy. /

                        Panie
Le Bret!
Le Bret i Ragueneau uciekają, nie odpowiadając.
                        Le Bret uchodzi, słysząc me wołanie?
To nowa poczciwego sprawka pasztetnika!

/ Schodzi z tarasu. /



SCENA CZWARTA

/ Roksana sama, potem dwie Siostry, pauza. /


ROKSANA

Prześliczny dzień w wigilię samą października!
Mój smutek się uśmiecha. Pogoda jesienna,
Wbrew przysłowiu, zda mi się, mniej niż w kwietniu zmienna.
Siada przy krosnach. Dwie siostry wynoszą z domu wielki fotel i ustawiają pod drzewem.
Oto klasyczny fotel — biedni ci klasycy! —
Dla Cyrana.


SIOSTRA MARTA

                        Lepszego nie ma w rozmównicy!


ROKSANA

Dzięki, siostro.
Siostry się oddalają.
                        Ma nadejść.
Siada. Słychać zegar bijący godzinę.
                        Zegar bić poczyna.
— Moje motki! — To dziwne! Wybiła godzina?
Pierwszy raz by się spóźnił? Mości Bergeracu!
Siostra strzegąca furty — mój naparstek?… w saku! —
Wezwie cię do pokuty!
po chwili
                        Już go wzywa do niej!
— On dłużej zwlec nie może. — Zwiędły liść na dłoni! —
Odrzuca liść spadły z drzewa.
Cóż by mogło — nożyczki gdzieś mi zapodziano?…
Tam je widzę! — przeszkodzić mu przyjść!


SIOSTRA

/ ukazując się na tarasie /

                        Pan Cyrano.



SCENA PIĄTA

/ Roksana, Cyrano, potem siostra Marta. /


ROKSANA

/ nie odwracając się /

O czym to ja mówiłam?…
Haftuje. Cyrano bardzo blady, w kapeluszu pilśniowym na oczy nasuniętym, ukazuje się. Siostra, która go przeprowadza, odchodzi. Cyrano zaczyna schodzić z tarasu, powoli, z widocznym wysiłkiem opierając się na lasce. Roksana zajęta robotą.
                        Te barwy spłowiały,
Hafty na tym ornacie już mają wiek cały!
Jakby je tu odświeżyć?
do Cyrana tonem przyjacielskiego łajania
                        Dziś po latach wielu
Pierwszy raz się spóźniłeś, drogi przyjacielu!


CYRANO

/ który doszedł do fotelu i usiadł, głosem wesołym, nie licującym z wyrazem twarzy /

Dlatego jestem wściekły, że mnie zatrzymano!…


ROKSANA

Czym?…


CYRANO

                        Wizytą, całkiem dziś niespodziewaną.


ROKSANA

/ roztargniona, haftując /

Zapewne jakiś natręt?


CYRANO

                        Nie, to ona była.


ROKSANA

Ale ją odprawiłeś?


CYRANO

                        Tak, kuzynko miła.
— Wybacz mi, powiedziałem, ale dziś sobota,
Dnia tego w pewnym domu czeka mnie robota;
Nic mnie od niej nie wstrzyma: powróć za godzinę!


ROKSANA

/ lekkomyślnie /

Jakże śmieszną mieć będzie ta osoba minę,
Czekając na twój powrót w tempie niezbyt skorem:
Nie pozwolę ci odejść dzisiaj przed wieczorem.


CYRANO

Może będę zmuszony wcześniej się oddalić.

/ Zamyka oczy i milczy przez chwilę. Siostra Marta przechodzi przez park od kaplicy do tarasu. Roksana ją spostrzega i daje znak głową. /


ROKSANA

/ do Cyrana /

Już się nie przekomarzasz z siostrą Martą? Zalić
Brak dowcipu?


CYRANO

                        Nie!
grubym, śmiesznym głosem
                        Zbliż się, siostro Marto, do mnie!
Siostra zbliża się ku niemu
Ha! ha! ha! Piękne oczy wciąż spuszczone skromnie!


SIOSTRA MARTA

/ podnosząc oczy z uśmiechem /

Ależ…
spostrzega jego twarz i czyni gest zdziwienia
                        Och!


CYRANO

/ cicho, pokazując jej Roksanę /

                        Sza! To nic, nic!
głosem chełpliwym, głośno
                        Wczoraj mięso jadłem!


SIOSTRA MARTA

Wiem, wiem.
na stronie
                        Dlatego licem przeraża wybladłem!
prędko i cicho
Do refektarza proszę przyjść za minut parę,
Gorącego bulionu dam waćpanu czarę…
Przyjdziesz aść?


CYRANO

                        Przyjdę, przyjdę!


SIOSTRA MARTA

                        Więc rzecz umówiona.
Rozsądniejszym dziś trochę waszmość jest.


ROKSANA

/ która słyszy ich szeptanie /

                        Czy ona
Próbuje cię nawrócić?


SIOSTRA MARTA

                        Uchowaj mnie, Boże!


CYRANO

Prawda! Święta gaduła, tak zawsze w ferworze —
Milczy, zamiast kazanie wypalić mi ostre?…
ze śmieszną wściekłością
Tam, do kroćset! Ja także zadziwię wnet siostrę!
udaje, że szuka nowego pomysłu, aby się przekomarzać
Pozwalam ci w kaplicy… — ach, to rzecz nieznana! —
Po… modlić się wieczorem za duszę Cyrana.


ROKSANA

Och! Och! Och!


CYRANO

/ śmiejąc się /

                        Siostra Marta milczy z osłupienia!


SIOSTRA MARTA

/ łagodnie /

Nie czekałam waszmości na to przyzwolenia.

/ Odchodzi. /


CYRANO

/ podchodząc do Roksany, pochylonej nad krosnami /

Zjem diabła, jeśli kiedy te ornaty mnisze
Pokryje haft!


ROKSANA

                        Wiedziałam, że ten żart usłyszę.

/ W tej chwili mały wiatr strąca z drzew liście. /


CYRANO

Liście!


ROKSANA

/ podnosząc głowę i patrząc w głąb alei /

                        Wenecko żółtą wszystkie barwę mają.
Przyjrzyj się, jak spadają.


CYRANO

                        Jak dobrze spadają!
W tej podróży tak krótkiej z gałęzi ku ziemi
Umieją pięknościami błysnąć ostatniemi,
I mimo świadomości dążenia ku błotu
Pragną, by ten upadek miał powab polotu!


ROKSANA

Cyrano w melancholii?


CYRANO

/ przychodząc do siebie /

                        Nie, chyba z pozoru!


ROKSANA

Daj pokój spadającym już liściom jaworu…
I powiedz mi lepiej, co słychać nowego.
Moja gazeta?


CYRANO

                        Służę.


ROKSANA

                        Ach!


CYRANO

/ coraz bledszy i walcząc z bólem /

                        Dziewiętnastego,
W sobotę, król objedzon zbytnio powidłami,
Dostał gorączki; dwoma lancetu cięciami
Uśmierzono ją przecież i chociaż źle z głową,
Najjaśniejszy puls znowu bije prawidłowo.
U królowej na balu spalono w niedzielę
Siedmset sześćdziesiąt cztery pochodnie…


ROKSANA

                        Tak wiele!


CYRANO

Don Juan Austriacki pobity nareszcie,
Czterech czarnoksiężników powieszono w mieście;
Pieskowi pani d'Athis lewatywę dano…


ROKSANA

Proszę bardzo, zamilczeć chciej, mości Cyrano!


CYRANO

W poniedziałek dwór bawił w Fontainebleau od ranka.
Wtorek… nic. Lygdamira zmieniła kochanka.


ROKSANA

Och!


CYRANO

/ którego twarz zmienia się coraz bardziej /

We środę hrabiemu de Fiesque powiedziała
Zmienna Monglat: Nie! Czwartek: bal u kardynała;
Młody król do północy brał udział w zabawie;
Piękna Mancini — Francji królową, lub prawie!
W piątek znowu: Tak! — rzekła Monglat do hrabiego;
A w sobotę…

/ Zamyka oczy. Głowa mu opada. Milczenie. /


ROKSANA

/ zdziwiona, że nic już nie słyszy, odwraca się, patrzy i wstaje zmieszana. /

                        Cyrano! Zemdlał!

/ Biegnie do niego z krzykiem. /


CYRANO

/ otwierając oczy, głosem niepewnym /

                        Co takiego?
Widzi Roksanę schyloną nad sobą i szybko poprawiając kapelusz na głowie, odsuwa się z przestrachem w głąb fotelu.
Nie, nie! To nic!


ROKSANA

                        Jednakże…


CYRANO

                        To mimo lat wielu
Moja… rana… spod Arras…


ROKSANA

                        Biedny przyjacielu!


CYRANO

Ale to nic. To przejdzie.
uśmiecha się z przymusem
                        To już zapomniane.


ROKSANA

/ stając przy nim /

Każdy z nas ma swą ranę; ja mam także ranę,
Która bliznę na strzępy niekiedy rozrywa.
Ona tam, zadawniona, ta rana wciąż żywa.
kładzie rękę na piersi
Ona tam jest, pod listem, co zżółkły i blady!
Lecz widać na nim jeszcze łzy i krwawe ślady!

/ Zaczyna się ściemniać. /


CYRANO

Jego list!… Powiedziałaś, że mi dnia którego
Może go dasz przeczytać?


ROKSANA

                        Ach! Pragniesz?… List jego,
Który sobie do trumny każę później włożyć?


CYRANO

Tak… Ja chcę… Jeszcze dziś…


ROKSANA

/ dając mu woreczek zawieszony u swej szyi /

                        Weź!


CYRANO

/ biorąc go /

                        Czy mogę otworzyć?


ROKSANA

Otwórz, czytaj!…

/ Wraca do swoich krosen, zwija je, układa wełnę. /


CYRANO

/ czytając /

                        „Roksano moja ukochano,
„Żegnaj, umieram!…”


ROKSANA

/ wstrzymując się, zdziwiona /

                        Na głos?


CYRANO

/ czytając /

                        „Zapewne do rana
Nie dożyję, bądź zdrowa! Tak pełną mam duszę
Niewysłowionej jeszcze miłości, a muszę
Umrzeć! Nigdy już, nigdy, mój wzrok, dla którego
One były rozkoszą…”


ROKSANA

                        Ach, jak ty list jego
Czytasz!


CYRANO

/ czytając /

                        „Stu pocałunków nie prześle w twą stronę.
Nigdy, nigdy już oczy moje upojone
Nie będą twoich w locie ruchów całowały!
Oto widzę z nich jeden zwykły ci gest mały,
Kiedy ręką dotykasz w zamyśleniu czoła…”


ROKSANA

Ach, jak ty list ten czytasz!

/ Noc zapada niepostrzeżenie. /


CYRANO

                        „I serce me woła:
Żegnaj mi!…”


ROKSANA

                        Ty go czytasz…


CYRANO

                        „O, moje śliczności,
„Kochanie moje…”


ROKSANA

                        Głosem…


CYRANO

                        „Skarbie mej miłości
Czystej, jedynej…”


ROKSANA

                        Głosem…


CYRANO

                        „Najgłębszej, najszczerszej!…”


ROKSANA

Który z pewnością słyszę już nie po raz pierwszy!

/ Zbliża się niepostrzeżenie, staje za fotelem, pochyla się i patrzy na list. Zmrok coraz większy. /


CYRANO

„Serce me towarzyszy ci zawsze, boć przecie
I jestem, i na tamtym będę nawet świecie
Tym, który ciebie kochał bez miary; i ciebie… ”


ROKSANA

/ kładąc mu dłoń na ramieniu /

Jak możesz teraz czytać? Już noc jest na niebie.
Cyrano wzdryga się, odwraca, widzi ją przy sobie, czyni ruch przerażenia, spuszcza głowę. Długie milczenie. Potem, w mroku zapadłym zupełnie, Roksana mówi, składając ręce.
I on od lat czternastu w tej roli udaje
Starego przyjaciela, i śmiesznym się staje!


CYRANO

Roksano!


ROKSANA

                        To ty byłeś.


CYRANO

                        Nie, nie, nie, Roksano.


ROKSANA

Domyśleć się powinnam była, gdy Cyrano
Wymówił moje imię!


CYRANO

                        O, nie! To był inny!


ROKSANA

To ty byłeś!


CYRANO

                        Przysięgam!…


ROKSANA

                        Spostrzegam niewinny,
Szlachetny cały podstęp: ty pisałeś listy…


CYRANO

Przysięgam, że…


ROKSANA

                        Mam przecież dowód oczywisty:
Słowa tchnące uczuciem namiętnym, szalonym —
Były twoje!


CYRANO

                        Nie!


ROKSANA

                        Twój to brzmiał głos pod balkonem!


CYRANO

Nie!


ROKSANA

                        Dusza była twoja!


CYRANO

                        Nie kochałem ciebie!


ROKSANA

Kochałeś mnie!


CYRANO

                        To tamten, co teraz jest w niebie.


ROKSANA

Kochałeś mnie!


CYRANO

                        Nie!


ROKSANA

                        Przeczyć już nie jesteś w stanie!


CYRANO

Nie, nie kochałem ciebie, me drogie kochanie!


ROKSANA

Ach! ile rzeczy przeszło… ile to powstało!
— Co ci przez lat czternaście zamilczeć kazało,
Gdy na tym oto liście, tak obcym dla niego,
Te łzy były twoimi?


CYRANO

/ podając jej list /

                        Ta krew była jego!


ROKSANA

Na cóż wzniosłym milczeniem bronić prawdy nagiej,
Męczyć się dzisiaj?


CYRANO

                        Na co?…

/ Ragueneau i Le Bret wchodzą, biegnąc. /



SCENA SZÓSTA

/ Ci sami, Le Bret i Ragueneau. /


LE BRET

                        To szczyt nierozwagi!
Ach! Byłem tego pewny! On jest tu!


CYRANO

/ uśmiechając się i prostując /

                        W klasztorze!


LE BRET

Pani! On zabił siebie, wstając!


ROKSANA

                        Wielki Boże!
A więc ta jego słabość przed chwilą, niestety?…


CYRANO

To prawda! Nie skończyłem dziś mojej gazety:
…A w sobotę ostatnią stała się rzecz taka:
Zamordowano imci pana Bergeraca.

/ Zdejmuje kapelusz; widać obandażowaną jego głowę. /


ROKSANA

Cyrano! Co on mówi? Duch we mnie zamiera!
Raniony! Ach! Dlaczego?


CYRANO

                        Z ręki bohatera
Paść na szpadę, zwróconą prosto w środek serca! —
To było mym marzeniem!… Los jednak szyderca!…
I oto mnie w zasadzce spotyka śmierć pewna,
Z hajduka ręki, z tyłu, od kawałka drewna!
Bardzo dobrze. Chybiałem w życiu zawsze celu —
Zwiodła mnie nawet śmierć.


RAGUENEAU

                        Ach!


CYRANO

                        Nie płacz, przyjacielu!…
podaje mu rękę
Powiedz mi, jaka teraz jest twoja kariera?
Co porabiasz?


RAGUENEAU

/ zanosząc się od płaczu /

                        Objaśniam… świece u Moliera.


CYRANO

U Moliera!


RAGUENEAU

                        Lecz jutro pewnie go porzucę;
Z oburzeniem spostrzegłem wczoraj w jego sztuce,
Że waćpanu znów ściągnął jedną scenę…


LE BRET

                        Całą!


RAGUENEAU

Tak, mospanie, to słynne: „Lichoż mu kazało?…”


LE BRET

Molier wziął ją od ciebie!


CYRANO

                        Cyt! cyt! Niech mu służy!…
do Ragueneau
Scena ta niezawodnie miała sukces duży?


RAGUENEAU

/ łkając /

Śmiano się do rozpuku!


CYRANO

                        Byłem z losem w gniewie!…
Całe życie suflerem, o którym nikt nie wie!
do Roksany
Pomnisz, jak pod balkonem Chrystian zbyt nieśmiały
Mówił z tobą w noc letnią? To mój żywot cały:
Gdym na dole stał w cieniu, inni bez obawy
Wzwyż się pięli po słodki pocałunek sławy.
Tak jest słusznie, przyznaję na progu mogiły:
Molier ma geniusz, Chrystian był piękny i miły!
W tejże chwili na głos dzwonka z kaplicy widać w głębi alei zakonnice, udające się na modlitwę.
Dzwon je woła — niech idą na modlitwę błogą!


ROKSANA

/ wstaje, aby zawołać /

Siostro, ach, siostro!


CYRANO

/ wstrzymując ją /

                        Nie, nie! Nie chodź po nikogo!
Zanimbyś powróciła — już mnie tu nie stanie.
Zakonnice wchodzą do kaplicy, słychać organy.
Brak mi było harmonii — mam ją na żądanie.


ROKSANA

Ja cię kocham, żyj!


CYRANO

                        O, nie! Po takim zaklęciu
Tylko w baśni się zdaje wstydliwemu księciu
Szpetność jego rozpływać od tych słów ze słońca…
Lecz ty byś mnie widziała brzydkim aż do końca.


ROKSANA

To ja wszystkiemu winnam!


CYRANO

                        Przeciwnie, Roksano!
Słodycz kobieca w życiu była mi nieznaną.
Matka mię nie lubiła, a siostry nie miałem,
Lękałem się kochanki z okiem drwiącem, śmiałem,
Tobiem winien, żem bywał niekiedy we dwoje,
Dzięki tobie podwika weszła w życie moje.


LE BRET

/ pokazując mu księżyc, którego blask przechodzi przez gałęzie /

                        Druga twa przyjaciółka wita cię, kolego.


CYRANO

/ uśmiechając się do księżyca /

Dyjana!


ROKSANA

                        Dwa razy tracę kochanka jednego!


CYRANO

Le Bret, teraz się wzniosę na ten księżyc siny,
Nie trzeba mi już dzisiaj budować machiny…


ROKSANA

Co ty mówisz, Cyrano?


CYRANO

                        Tak jest, nie inaczej.
Bóg mi go niewątpliwie na eden przeznaczy.
Niejedna tam wygnana przyjazna mi dusza:
Odnajdę Sokratesa i Galileusza!


LE BRET

/ wzburzony /

Nie! nie! To nazbyt głupie, zbyt niesprawiedliwe!
Taki poeta! Serce szlachetne, uczciwe!
Umrzeć w ten sposób!… Umrzeć!…


CYRANO

                        A Le Bret już gdera!


LE BRET

/ we łzach /

Drogi mój przyjacielu!…


CYRANO

/ wstając z okiem błędnym /

                        Z ręki bohatera
Paść na szpadę… — Gaskońskie oto są junaki…
— Masa elementarna! Sęk nie lada jaki!
— Od owej chwili powstał wielki czasu przedział.


LE BRET

Jego wiedza… w gorączce!


CYRANO

                        Kopernik powiedział…


ROKSANA

Och!


CYRANO

Lichoż mu kazało?… Lichoż mu kazało
Łazić na te galery?… Czy miejsca już mało?…
    Filozof, fizyk,
    Poeta, muzyk.
    Rębacz śmiały i waleczny
    Oraz żeglarz napowietrzny,
    Cięty w mowie,
    W każdym słowie.
    Był kochankiem nie dla siebie! —
    Tu spoczywa, śniąc o niebie,
    Z uśmiechniętym wciąż obliczem
    Imć pan Herkules-Sawiniusz
    De Cyrano de Bergerac,
    Co był wszystkiem i był niczem.
…Lecz odchodzę, wybaczcie, dłużej zwlec nie mogę:
Patrzcie, Dyjana promieniem wskazuje mi drogę!
Pada w siedzącej postawie na fotel. Płacz Roksany przywołuje go do przytomności, spogląda na nią, bawiąc się jej welonami.
Nie chcę, byś po tym dobrym i pięknym Chrystianie
Mniej płakała; skromniejsze jest moje żądanie:
Pragnę tylko byś dała — gdy w proch się zamienię —
Tym żałobnym welonom dwojakie znaczenie:
Żeś w żałobie po mężu i po przyjacielu.


ROKSANA

Przysięgam ci!…


CYRANO

/ wstrząsany wielkim dreszczem, wstaje nagle /

                        Nie tutaj! Nie! Nie w tym fotelu!
Chcą mu przyjść z pomocą.
Nie podtrzymujcie mnie! Precz! Nic prócz tego drzewa!
milczenie
Już się zbliża. Jak marmur ciąży mi cholewa,
Jak ołów rękawica!
prostuje się
                        Och!… Już kosą dzwoni,
Zaczekam na nią, stojąc,
dobywa szpady
                        i ze szpadą w dłoni!


LE BRET

Cyrano!


ROKSANA

                        Och, Cyrano!

/ Wszyscy cofają się przerażeni. /


CYRANO

                        Coś patrzy z ukosa…
Ona śmie patrzeć na mój nos, ta płaskonosa!
podnosi szpadę
Co mówisz?… To daremne?… Twój wyrok mi znany!
Lecz nie walczy się tylko w nadziei wygranej!
To piękniej, gdy na próżno, bo za ideały!
— Ale któż są ci wszyscy? — Jest was legion cały?
Poznaję starych wrogów! Na czele mych gości
Kłamstwo?
uderza szpadą w próżnię
                        Masz! masz! — Ha, ha, ha! Przesądy, Podłości,
Kompromisy!…
uderza
                        Co, chcecie, bym wchodził w ugodę?
Nigdy, nigdy! — Ach! jesteś, Głupstwo, wiecznie młode!
— Wiem, że zduszą mnie wasze uściski padalcze;
Nic nie szkodzi: ja walczę! Ja walczę! Ja walczę!
robi olbrzymie młynki i zatrzymuje się, dysząc
Wydzieracie mi wszystko, róże, laury wieszcze!
Wydzierajcie! Wbrew waszej woli jest coś jeszcze,
Co unoszę, czym teraz, gdy wejdę do Boga
Zmiotę proch w mym pokłonie z gwiaździstego proga,
Jest coś, co bez zagięcia, bez plamy, z dni chwały
Unoszę…
rzuca się z podniesioną szpadą
                        To jest…

/ Szpada wymyka się z jego rąk. Cyrano chwieje się, pada w ramiona Le Breta i Ragueneau. /


ROKSANA

/ nachylając się nad nim i całując go w czoło /

                        Jest to?…


CYRANO

/ otwiera oczy, poznaje ją i mówi z uśmiechem /

                        Pióropusz mój biały.

/ Zasłona. /