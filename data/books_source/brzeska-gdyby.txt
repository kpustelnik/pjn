Wanda Ewa Brzeska

Gdyby



Przed snu godziną wciąż porządkujesz
Wypadki w myślach splątane,
Dziś je rozwikłać darmo próbujesz —
Jak gąszcza są cmentarniane.

Pragniesz naruszyć ich nieodmienność,
Odwrócić zdarzeń przyczyny,
Wciąż nieuchronną zmieniasz kolejność,
Przestawiasz tamte terminy.

Klisza tych wspomnień pełna jest cienia,
A tak wyraźna i ostra!
— Gdybym… — rozmyślasz — wytrwał w milczeniu,
Może by żyła ma siostra…

Strzał w wymiecionej, niemej ulicy —
Syn biegnie z chustką na czole…
— Gdyby się wówczas ukrył w piwnicy,
A nie biegł z chłopcami w pole…

Gdyby ten papier siostra na Szucha
W noc podpisała inaczej…
Gdyby nikt w tamten świt nie podsłuchał
I nie podpatrzył, że płacze…

Gdyby…