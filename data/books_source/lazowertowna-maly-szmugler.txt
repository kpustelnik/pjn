Henryka Łazowertówna

Mały szmugler
(Piosenka)



Przez mury, przez dziury, przez warty,
Przez druty, przez gruzy, przez płot,
Zgłodniały, zuchwały, uparty,
Przemykam, przebiegam jak kot.
W południe, po nocy, o świcie,
W zawieję i skwar,
Po stokroć narażam swe życie,
Nadstawiam dziecinny swój kark.

    Pod pachą zgrzebny worek,
    Na plecach zdarty łach
    I młode zwinne nogi,
    I w sercu wieczny strach.
    Lecz wszystko trzeba ścierpieć
    I wszystko trzeba znieść,
    By państwo mogli jutro
    Do syta chleba jeść.

Przez mury, przez dziury, przez cegły,
Po nocy, o świcie i w dzień,
Zgłodniały, zuchwały, przebiegły,
Przesuwam się cicho jak cień.
A jeśli dłoń losu znienacka
Dosięgnie mnie kiedyś w tej grze,
To zwykła jest życia zasadzka,
Ty, mamo, nie czekaj już mnie.

    Nie wrócę już do Ciebie,
    Nie dotrze z dala głos.
    Uliczny pył pogrzebie
    stracony dziecka los.
    I tylko jedną troską
    Na wargach grymas skrzepł,
    Kto Tobie, moja mamo,
    przyniesie jutro chleb?

Getto warszawskie (Arch. C. Ż. K. H. L. 647)