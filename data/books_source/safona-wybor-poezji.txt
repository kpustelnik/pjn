Safona

Hymn do Afrodyty
tłum. Jan Pietrzycki



Na tronie promienistym, Afrodyto boska,
Usłysz pragnień mych rwących modlitwę dziewczęcą…
Gdy mi serce się krwawi i rani je troska,
Niechaj jasne się czary uroków Twych święcą!

Przez obłoki słoneczne, błękitne mgieł głębie,
Kędy róże się płonią w szafirach najbledsze,
Wóz Twój złoty powiodą bieluchne gołębie,
Uderzając piórami skrzydełek w powietrze.

Stań nade mną i jasne rzucając z ócz blaski,
Poprzez uśmiech tak przemów za moich próśb echem:
«Czemu lękasz się dziewczę? Wszak wzywasz mej łaski,
A ja idę ku tobie — z słonecznym uśmiechem.

O, jak cudnie się dzisiaj liliowy twój wianek
Zaróżowił kochaniem na skroni dziewczęcej!…
Może wzgardził miłością twą płochy kochanek?
Więc ja sprawię, że kochać cię będzie goręcej!»

Przybądź, Jasna!… Twym stopom rozścielę mą szatę,
Patrząc w boskich Twych źrenic głębinę błękitną…
Afrodyto, wnijdź w moją dziewczęcą komnatę,
Niechaj oto w niej róże czerwone zakwitną!…




 Safona

Sen dziewczyny
tłum. Jan Pietrzycki



Wybacz, matko, drży mi ręka,
Pierś faluje, lice płonie…
Już nie nęcą mnie krosienka —
Dziwne czary grają w łonie.

Przejmująca, słodka, miła
Za kochaniem rwie tęsknota —
Matko! mnie się w noc przyśniła
Afrodyty władza złota…




 Safona

W gaju miłości
tłum. Jan Pietrzycki



W świętym gaju miłości stawiam ołtarz biały —
Przed ołtarzem zasłonę wieszam złotolitą.
…Niech obrzędy się czynią tam dla Twojej chwały —
    O Afrodyto!

Białych wróbli z błękitu spłyną chmury zwiewne,
Lśniący rydwan unosząc cypryjskiej bogini.
Dźwięki hymnu się ozwą stęsknione i rzewne
    W cichej świątyni.

A gdy w przystań zawiną żeglarze bezdomni,
W świętym gaju żegnając zielone mórz fale,
O młodości i życiu dziewczyna zapomni
    W miłosnym szale!




 Safona

Śmierć
tłum. Jan Pietrzycki



Nie łudź mnie, śmierci, żeś ciszy głębiną,
Że milkną w tobie harf-pieśniarek zwrotki.
Nie, ty nie jesteś tą cudną dziewczyną,
Co daje we śnie pocałunek słodki.

Nie! tyś nieszczęściem… na twej trupiej głowie
Zwiędła łodyga i kwiat nenufaru.
— O, gdybyś szczęściem była, to bogowie,
Zazdroszcząc ludziom twych upojeń czaru,
Chcieliby zamknąć życia wieczną księgę,
Dusz nieśmiertelność niszcząc i potęgę.




 Safona

Gongyla
tłum. Jan Pietrzycki



Gongyla, cudna moja kochanka
Odeszła…
— (czyli smutek się zmniejszy?) —
Oto mi wypadł z młodego wianka
                        Kwiat najpiękniejszy. —

…Bo oczarował mnie bóg kochaniem
I czar tęsknoty zlał w łono drżące…
— Może to w oczy, smutkiem milczące,
Hermes mi spojrzał z zorzy świtaniem?…
O, niech się zjawi, niech zakołysze
Wokół mej skroni tęczą wesołą,
A błagać będę o wieczną ciszę
I kwiat lotosu na blade czoło…




 Safona

Smutek
tłum. Jan Pietrzycki



…Że świat czarów wiosennych był ci obcym wszystek,
A cud jasnej miłości wydawał się grzechem,
Że przenigdy w twej duszy nie odbił się echem
Dźwięk formingi orfejskiej i pieśni fletnistek,
Ani w wieczór pogodny, szkarłatem zórz cichy,
Nie nęciły cię w Pierii różane kielichy — —
Będziesz sama, gdy przetnie dłoń Parki okrutna
Wstęgę życia i w nicość marzenia twe spłyną,
Boś milczeniem spowita, samotna i smutna,
Nie odczuła w tym świecie poezji, dziewczyno!




 Safona

Wiosenne rano
tłum. Jan Pietrzycki



Rzuciła Eos warkocze różowe
Ponad obłoków pozłocistą tonią…
— O, jak te białe krzewy jaśminowe
Dyszą zawrotną, przenajsłodszą wonią!
Tęskniąc za falą Heliosa świetlaną,
Przywdziały białe dziewiczości stroje
I tchną słodyczą — —
                        (w to wiosenne rano
Stokroć mi słodsze młode usta twoje!)




 Safona

Piosnka fletu
tłum. Jan Pietrzycki



W księżycowej, jasnej fali
Senna gdzieś fontanna pluszcze…
Przy fontannie szemrzą bluszcze,
A wśród bluszczów flet się żali —
Przez powietrze jasne, złote
Drży melodią łez perlistą — — —

O, gdybyś ty mą tęsknotę
Chciał mi zagrać, mój fletnisto!




 Safona

Taniec
tłum. Jan Pietrzycki



Gwar głosów młodych — z powiek sen mi płoszy — —
Czerwone w gaju pochodnie migocą…
Dziewczęta z Krety księżycową nocą
Tańczą wokoło ołtarza Rozkoszy…




 Safona

Fragment epigramu
tłum. Jan Pietrzycki



…Gdy zgasną źrenic blaski w noc wiosenną, cudną,
Nie żałuj mej młodości — śmierć przyjmij z pogodą…
Cóż, że życie me było chwilą krótką, złudną?…
— Ukochani przez bogów umierają młodo!…




 Safona

Wiosna
tłum. Jan Pietrzycki



Już mi się łąka rozkwieciła cudnie,
A ponad łąką rozlało południe
                        Wiosenne wonie…

Zagrajcie flety i harfy złociste!
Oto pragnienie w twe oczy przeczyste
                        Spływa — i tonie…

Białe w komnacie rzuciłam dziś krosna,
A w duszy mojej ozwała się wiosna
                        Rwącą tęsknotą — — —

— Daj usta!… szczęścia melodia zadźwięczy…
Opaszesz wokół swej piersi młodzieńczej
                        Włosów mych złoto.




 Safona

Zazdrość
tłum. Jan Pietrzycki



Widziałam… jakiś nieznany młodzieniec
Rozmawiał z tobą tam, nad leśną strugą…
Patrzył w twe oczy tak dziwnie… tak długo,
Aż na twych licach zapłonął rumieniec.

Wiesz? jam zazdrosna o twoje dziecinne
Spojrzenia jasne, o usta niewinne —
Oczy, podobne chabrom — usta róży…
Patrzę na ciebie jak w cudne widzenie — —
Przez pierś przechodzą mi rwące płomienie,
A w żyłach moich młoda krew się burzy…




 Safona

Dobroć i piękno
tłum. Jan Pietrzycki



Dobroć i piękno niechaj idą w parze!
Obydwom święte buduję ołtarze
I modlitewne zanoszę orędzie — — —

Młodzieniec piękny, niech i dobrym będzie,
Zaś serca dobroć na dziewczęcej twarzy
Niechaj cudnymi kolorami marzy!




 Safona

Północ
tłum. Jan Pietrzycki



Dawno już zgasły Plejady…
Za cichym borem, w mgle bladej
Księżyc do skłonu się chyli…

Serce tęsknotą mi płonie — — —
(…Tyś pewnie teraz, Faonie,
                        Przy Amaryli!…)




 Safona

Do brata Charaksosa
tłum. Jan Pietrzycki



Nereid cudnych wodne drużyny!
Wiedźcie mi brata statek srebrzysty
Przez szafirowe morza głębiny
                        Na brzeg ojczysty.

Pośród rodzinnej, kwitnącej wiosny
Szczęśliwa dola niechaj mu wskrześnie,
A życie da mu w jawie radosnej,
                        Co widział we śnie.

— Ludzkich wyroków posłańcze boski,
Przynieś miłości nowej podnietę!
By wszystkie żale, zwątpienia, troski
                        Zatopił w Lete.

Moc zapomnienia i dobroć łaski
Będzie mu oto, jak wino, mocną,
Unosząc pamięć w zachodu blaski
                        I w ciemność nocną.




 Safona

Oblubieńcowi
tłum. Jan Pietrzycki



Czoło pąsową ci różą uwieńczę,
Boś najszczęśliwszym z wszystkich, oblubieńcze!
(Tęsknota nie ma przystępu do łona).

Oto dziewczyna wyciąga ramiona
I władzy twojej oddaje się pusta,
Byś z dziewiczości scałował jej usta…




 Safona

Wzbroniony owoc
tłum. Jan Pietrzycki



Na najwyższej gałęzi, śród listnej zieleni
Młode jabłko się krasą dziewczęcą rumieni…
Chociaż chłopców je płochych dostrzegło już oko,
Nie dostaną owocu…
                        zbyt zawisł wysoko…




 Safona

Noc
tłum. Jan Pietrzycki



Nocy ty cudna! Pieśń weselna, pusta
Woła ku tobie biesiadników grono…
Piersi kochanki na kochanka łono
Rzucasz i łączysz pocałunkiem usta…

Nocy ty cudna! Po dziecięcia twarzy
Wiedziesz cień świateł… i dziecku się marzy
                        Bajka ułudna!

…Stanęłam — sama i smutna ogromnie…
Wiem, że choć tęsknię, nie przyjdzie nikt do mnie —
                        …Nocy ty cudna!




 Safona

Skarby
tłum. Jan Pietrzycki



Hej! jakże mi dziewczyna moja w cud rozkwita — —
Kwiatem lice jej płonie we wieńcach warkoczy,
Złota zorza poranku z dziewczęcych ócz świta —
Zakochały się w cudzie tym jasnym me oczy…

Choćbyś Lesbos do morza błękitnych dał granic
Za jej urok, lub złoto z hermijskiej głębiny,
Darmo… za nic nie oddam ci skarbów mych — za nic…
Czymże złoto, czym władza — przy ustach dziewczyny?…




 Safona

Zgon Adonisa
tłum. Jan Pietrzycki



O, bóstwo!… twoim tronem rozkoszna Cytera…
Omotany w jesiennych liści złote pęta,
Bóg miłości, rozkoszny Adonis umiera…
— Zapłaczcie mu nad grobem — zapłaczcie dziewczęta!




 Safona

Grób Timady
tłum. Jan Pietrzycki



Spoczęła w bluszczów zielonej kaskadzie…
…Śmierć zakochała się w cudnej Timadzie
I w Persefony porwała ją ciemnie…

— Prochu mój drogi!… ty przyjmij ode mnie
Pieśń-żałobnicę i warkocz dziewczęcy…
Wiem ja, że nadto nie pragniesz nic więcej!




 Safona

Dike
tłum. Jan Pietrzycki



Piękna Dike! ustrój głowę
W kwietne wieńce anyżowe…
Niechaj w bieli i zieleni
Młode liczko się rumieni!

Patrząc w warkocz twój rozwity,
Zaśpiewają pieśń młodzieńce,
Że kochają cię Charyty,
Bo się umiesz stroić w wieńce.




 Safona

Hiacynty
tłum. Jan Pietrzycki



— Patrz! pościnano hiacyntom głowy…
Pomiędzy trawę upadł kwiat różowy,
Purpurą krasząc zielone kobierce…
(O, jak tym kwiatom jest bliskie — me serce!)




 Safona

Po zachodzie
tłum. Jan Pietrzycki



Apolla wóz zapada
Za gaju krąg zielony.
Z dalekiej płynie strony
                        Noc blada.

Gwiazd drżących srebrne lica
Zobaczysz znad przełęczy.
Na strunie mej zadźwięczy
                        Tęsknica.

W upojną ciszę nocną
Nieznane ujrzysz światy.
— Jak mocno pachną kwiaty —
                        Jak mocno!




 Safona

Pieśń o Attydzie
tłum. Jan Pietrzycki



Myśl z dawnych wiosen pamiątki grzebie —
Ciche pragnienia ku tobie płyną…
Gdyś mnie odeszła, jasna dziewczyno,
Jedno mi chyba umrzeć bez ciebie!

Łzą rzewną złocąc smutek rozstania,
Uniosłam serce na wspomnień cmentarz —
Lecz się wspomnienie z duszy wyłania
I pytać pragnie: czyli pamiętasz?

— Szumiały złote wesela kruże
Na młodych uczuć wiosennej łące.
Wieńce fijołków brałaś i róże,
Wieńcząc mi łono w mirty kwitnące.

Na moje włosy kwietne wonności
Roniłaś z konchy, kochanko hoża,
Wabiąc mnie szeptem z miękkiego łoża,
Spragniona cichej, młodej miłości.


Kędyś w Sardes myśl twa płynie,
O Attydo, ku tej wiośnie,
Kiedy, garnąc się miłośnie
I czcząc we mnie swą boginię,
Rzekłaś sercu: „Serce prześnij
Czar młodości urojony
W złotostrunej, cudnej pieśni
                        Mej Safony!”

Dziś z lidyjskich niewiast grona
Tyś, jak księżyc w gwiezdnej łodzi,
Gdy nad kręgiem morza wschodzi
Jego twarz zaróżowiona —
I w różanym parku tonie,
Zapadając w drzew gęstwiny,
A gdzieś z łąki płyną wonie
    Koniczyny…

— Taka cudna noc dokoła —
Cud uroków szczerozłoty — —
Tylko w piersi smutek woła,
Tylko w duszy cień tęsknoty…