Ignacy Krasicki

Bajki nowe
Alegoria



Wszędzie się znajdzie rozum, byle tylko szukać,
A nawet i jegomość, kiedy zacznie fukać,
    I jejmość, gdy rozprawia,
    I nasz ksiądz, gdy przymawia,
Mają go podostatkiem i pięknie, i wiele.
    Jakoż się to wydało w Przewodnią Niedzielę. Gadał ksiądz o Adamie,
    I o bramie,
  I o wężu, i o Ewie,
  I o jabłku, i o drzewie…
Po kazaniu do karczmy rzecz się wytoczyła.
Pan wójt, co to ma rozum i nauki siła:
«A wiecie, co ksiądz prawił? — rzekł całej gromadzie —
Oto u nas są sady, a drzewa są w sadzie,
A na drzewach są jabłka w wielkiej obfitości:
Adam — pan, Ewa — jejmość, a wąż — podstarości».




 Ignacy Krasicki

Bajki nowe
Bocian i jeleń



Bocian, miasta mieszkaniec, mówił jeleniowi:
«Ty kunsztu lekarstw nie znasz».
Jeleń mu odpowie: «Prawdę mówisz, bocianie, lekarstw nie rozumiem,
Ale ty leczysz, a ja chorować nie umiem».
Umarł mędrzec w lat dziesięć na dachu przy mieście:
Umarł prostak na puszczy, żył tylko lat dwieście.




 Ignacy Krasicki

Bajki nowe
Cesarz chiński i syn jego



z dziejów tamtejszych

Chińczyki mają rozum, choć daleko siedzą,
    I bajki wiedzą.
Jeden z nich, a co większa, cesarz tego ludu,
    Nie szczędził trudu,
Aby pan syn, następca jego, nie był osłem.
Raz płynął z nim po wodzie, a gdy robił wiosłem
    I płynąc nucił,
W brzeg uderzył i łódki ledwo nie wywrócił:
    Obadwa się przestraszyli.
    Korzystając ojciec z chwili
Rzekł: «Patrz, jak przez niebaczność źlem sobie poradził,
Gdybym nie śpiewał, o brzeg byłbym nie zawadził.
    Z mojego czynu
    Naucz się synu:
Łódka tron, lud jest woda i nosi ją snadno;
Kiedy sternik niebaczny, łódka idzie na dno».




 Ignacy Krasicki

Bajki nowe
Chłop i cielę



    Nie sztuka zabić, dobrze zabić sztuka —
    Z bajki nauka.
Szedł chłop na jarmark, ciągnąc cielę na powrozie.
    W lesie, w wąwozie,
W nocy burza napadła, a gdy wiatry świszczą,
Wśród ciemności postrzegł wilka po oczach, co błyszczą.
Więc do pałki; jak jął machać nie myślawszy wiele,
Zamiast wilka, który uciekł, zabił swoje cielę.
Trafia się to i nie w lesie, panowie doktorzy!
Leki— pałka, wilk — choroba, a cielęta — chorzy.




 Ignacy Krasicki

Bajki nowe
Chłop i Jowisz



Chłop stojący zazdrościł siedzącemu panu
    Lepszego stanu:
    I lżył niebiosy
    Za takie losy
    Myślą zuchwałą,
Iż jednym nadto dają, drugim nadto mało,
Rzekł wtem Jowisz: «On chory, a ty jesteś zdrowy,
    Lecz masz wybór gotowy.
Chcesz bogactw? Będziesz je miał, lecz pedogrę razem».
    Uszczęśliwion wyrazem,
    Przyjął chłop złoto, ale legł kulawy.
    Wesół był zrazu, lecz gdy ból żwawy
    Coraz bardziej dokuczał,
    Chłop narzekał i mruczał,
    A winując się o to,
Rzekł:«Jowiszu, wróć zdrowie, a weź sobie złoto!»
    Z uskutecznieniem Jowisz się nie bawił,
    Odjął bogactwa, pedogrę zostawił.




 Ignacy Krasicki

Bajki nowe
Chmiel



Chmiel chciał się ziemią sunąć, bo mu to niemiło
    Było,
    Iż musiał szukać wsparcia i pomocy.
    Szedł więc o swojej mocy
I rozciągnął się dosyć … Ale cóż się stało?
    Liście żółkniało,
    Kwiat był wąski,
    Schły gałązki;
Już i drzeń od wilgoci zaczynał się psować.
    Trzeba się było ratować:
Gdzież się piąć? Były żerdzie, ale je ominął;
    Jął się chwastu — i zginął.




 Ignacy Krasicki

Bajki nowe
Czapla, ryby i rak



    Czapla stara, jak to bywa,
    Trochę ślepa, trochę krzywa,
    Gdy już ryb łowić nie mogła,
    Na taki się koncept wzmogła
    Rzekła rybom: «Wy nie wiecie,
    A tu o was idzie przecie».
    Więc wiedzieć chciały,
    Czego się obawiać miały.
    «Wczora
    Z wieczora
    Wysłuchałam, jak rybacy
    Rozmawiali: wiele pracy
    Łowić wędką lub więcierzem;
    Spuśćmy staw, wszystkie zabierzem.
    Nie będę mieć otuchy,
    Skoro staw będzie suchy».
Ryby w płacz, a czapla na to:
    «Boleję nad waszą stratą;
    Lecz można złemu zaradzić
    I gdzie indziej was osadzić.
    Jest tu drugi staw blisko,
    Tam obierzcie siedlisko.
    Chociaż pierwszy wysuszą.
    Z drugiego was nie ruszą».
    «Więc nas przenieś» — rzekły ryby.
    Wzdrygała się czapla niby;
    Dała się na koniec użyć,
    Zaczęła służyć.
Brała jedną po drugiej w pysk, niby nieść mając
    I tak pomału zjadając;
Zachciało się na koniec, skosztować i raki.
Jeden z nich widząc, iż go czapla niesie w krzaki,
Postrzegł zdradę, o zemstę zaraz się pokusił.
Tak dobrze za kark ujął, iż czaplę udusił.
    Padła nieżywa:
    Tak zdrajcom bywa.




 Ignacy Krasicki

Bajki nowe
Człowiek i gołębie



W gołębniku chowane na wyniosłym dębie
Skarżyły się na ludzi niewinne gołębie;
Skarżyły się, i słusznie, strapione zwierzęta,
Iż szły dla nich na jadło młode gołębięta.
Wtem szła matka na strawę; postrzegł jastrząb chciwy,
Więc w biegu wybujałym kiedy zapalczywy
Już ją tylko miał ująć, w czasie, co ugnębia,
Postrzegł strzelec gonitwę i zabił jastrzębia.
Ocalona, lot nagły pomału zelżyła,
A kiedy do gniazdeczka i dzieci przybyła,
A przybyła z radością, uczuciem i drżeniem,
Rzekła: «I człowiek jednak niezłym jest stworzeniem»




 Ignacy Krasicki

Bajki nowe
Dialog



Ksiądz majster jezuita chcąc ojców zabawić
Starał się bardzo piękny dyjalog wyprawić;
A że właśnie do rzeczy było z karnawałem,
Przedsięwziął diabła bitwę dać z świętym Michałem.
Za czym dla archanioła zgotowano skrzydła;
Żeby zaś diabła postać stała się obrzydła
I tym większym zwycięzca mógł wsławić się plonem,
Diabła z sześciołokciowym klejono ogonem.
Gdy przyszło rzecz wyprawiać, Michał, skrzydły skory,
Wyleciał chyżym lotem z majstrowej komory.
A diabeł, skrępowany potrójnym łańcuchem,
Z nadto długim ogonem, z nadto grubym brzuchem,
Uwiązł we drzwiach nieborak… i pęknął na progu.
Gdzie nadto przygotowań, tam nic z dyjalogu.




 Ignacy Krasicki

Bajki nowe
Dudek



z Fedra

Źle ten czyni, kto cudzą rzecz sobie przyswoił.
    W pióra się pawie dudek ustroił
    I w tej postawie
    Wszedł między pawie.
    Poznały zdrajcy świeże rozboje:
    Postradał cudze i stracił swoje.
    Z tej więc pobudki
    Wrócił, gdzie dudki,
    A te w śmiech z niego:
    «Chciałeś cudzego,
Dobrze ci tak i nikt cię żałować nie może —
Kiedyś stworzon na dudka, bądź dudkiem, niebożę!»




 Ignacy Krasicki

Bajki nowe
Dzieci i żaby



    Koło jeziora
    Z wieczora
    Chłopcy wkoło biegały
    I na żaby czuwały:
    Skoro która wypływała, Kamieniem w łeb dostawała.
    Jedna z nich, śmielszej natury,
    Wystawiwszy łeb do góry,
Rzekła: «Chłopcy, przestańcie, bo się źle bawicie!
Dla was to jest igraszką, nam idzie o życie».




 Ignacy Krasicki

Bajki nowe
Fejerwerk



    W lesie w noc ciemną
Zapalony fejerwerk miał postać przyjemną.
    Więc kontenci puszkarze,
    Chcąc rzecz zlepszyć w zamiarze,
    Ku milszemu upominku
    Odprawili rzecz na rynku.
Ten, gdy się własnym oświeceniem krasił,
    Fejerwerk zgasił.
Zawiódł skorych w czynieniu.
Trzeba światłu być w cieniu.




 Ignacy Krasicki

Bajki nowe
Fiałki



    Źle, gdzie umysł jest miałki.
    Skarżyły się fijałki
    Na swe losy niezręczne,
    Iż choć wonne i wdzięczne,
    Względem kwiatów, co bliskie,
    Zbyt ukryte i niskie.
    Gdy się wrzask nie ucisza,
    Doszły skargi Jowisza,
    A ten wyrok dał taki:
    «Zbyt natrętne żebraki! Narzekacie, a przecie,
    Co wam zdatno, nie wiecie!
    To, na które skarżycie,
    Ocala was ukrycie».




 Ignacy Krasicki

Bajki nowe
Filozof



Po stryju filozofie wziął jeden spuściznę,
    Nie gotowiznę,
    Tam, gdzie duch buja nad ciało,
    Takich sprzętów bywa mało,
Ale były na szafach, w szafach słojków szyki,
    Alembiki,
    Papierów stósy,
    Globusy
    I na stoliku
    Szkiełek bez liku,
    A w końcu ławy
    Worek dziurawy.
Wziął jedno szkiełko, patrzy, aż wór okazały.
Wziął drugie, a woreczek nikczemny i mały.
Westchnął zatem nieborak i rzekł: «Wiem, dlaczego
Były pustki w dziurawym worku stryja mego:
Gdyby był okiem, nie szkłem, na rzeczy poglądał,
I on by użył, i ja znalazłbym, com żądał».




 Ignacy Krasicki

Bajki nowe
Filozof i chłop



Wielki jeden filozof, co wszystko posiadał,
Co bardzo wiele myślał, więcej jeszcze gadał,
Dowiedział się o drugim, który na wsi mieszkał.
Nie omieszkał
    I kolegę odwiedzieć,
    I od niego się dowiedzieć,
Co umiał i skąd była ta jego nauka,
    Znalazł chłopa nieuka,
Bo i czytać nie umiał, a więc książek nie miał.
    Oniemiał.
A chłop w śmiech: «Moje księgi — rzekł — wszystkie na dworze:
    Wół, co orze,
Sposobi mnie do pracy, uczy cierpliwości,
    Pszczoła pilności,
    Koń, jak być zręcznym,
    Pies, jak wiernym i wdzięcznym,
A sroka, co na płocie ustawicznie krzeczy,
Jak lepiej milczyć niźli gadać nic do rzeczy».




 Ignacy Krasicki

Bajki nowe
Gęsi



    Gęsi, iż Rzym uwolniły,
    Wielbione były;
A że się to i w nocy, i krzyczeniem działo,
    Ujęte chwałą,
    Szły na radę i stanęło,
    Aby zacząć nowe dzieło:
    W krzyczeniu się nie szczędzić,
    Lisy z lasa wypędzić,
    Więc wspaniałe a żwawe
    Poszły w nocy i wrzawę
    W lesie zrobiły,
    Lisy zbudziły:
    A te, gdy z jam wypadły.
    Zgryzły gęsi i zjadły.




 Ignacy Krasicki

Bajki nowe
Gołębie



z indyjskiego, Pilpaja

    Dwa gołąbki razem żyły
    I szczęśliwe sobą były.
Jeden się zwał Bezendech, Newazendech drugi
W jednym jadły korytku, z jednej piły strugi.
    Razem po polach bujały,
    Razem do domu wracały.
    Zgoła czy w wieczór, czy rano,
    Zawżdy je razem widziano.
    Nie masz w świecie rzeczy stałej!
    Zażyłości poufałej
    Nie najdłuższe było trwanie.
    Mimo prośby, odradzanie
    Bezendech chciał świat odwiedzieć,
    Uprzykrzyło się na miejscu siedzieć,
    I poleciał… Miło było,
    Co obaczył, to bawiło.
    Gdzie siadł, nowe widowiska.
    Wtem, gdy już noc była bliska,
    A odpocząć sam gdzie nie wie,
    Usiadł na drzewie.
    Nadeszła burza, grad i ulewa;
    Spuścił się z wierzchołka drzewa.
    I tak jeszcze gorzej było.
    Wspomniał więc sobie, jak miło
    Spokojnej chwili używać,
    W gołębniku odpoczywać.
    Po smutnej porze
    Nastały zorze.
    Deszcz, grad, grzmoty ustały.
    Wskroś przemokły, zmartwiały,
    Widząc już rzeczy postać okazalszą,
Otrzepawszy skrzydełka wziął lot w drogą dalszą.
A gdy coraz nowymi widoki się cieszy,
    Postrzegł, że ktoś za nim spieszy.
    Był to jastrząb w pędzie lotny.
    Gołąb zwrotny,
    Jak mógł, uciekał… Wtem orzeł z góry,
    Straszny pazury,
    Padł na jastrzębia; i gdy walczyli,
    Korzystając z dobrej chwili,
    Przecież tę miał pociechę,
    Iż się dostał pod strzechę.
    Nazajutrz, gdy dzień nastał pogodny,
    Letki, bo głodny,
    Postrzegł gołębia: a on się pasie.
    «I to zda się!»
    — Pomyślał sobie; więc się z nim wita.
    Strawa obfita,
    Potrzebna zdrowiu,
    Na pogotowiu.
    Niedługo myśląc jął się do jadła.
    Wtem sieć zapadła
    I wraz z kolegą został w więzieniu.
    Gdy więc w srogim utrapieniu
    Płakał stroskany,
    Postrzegł, iż tamten był uwiązany.
    Więc mu złorzeczył, mądry po stracie,
    A ów: «Nie krzycz, bracie,
    Płacz tu i krzyk nie pomoże!
    Jakeś wpadł, tak i siedź, niebożę.
    I mnie się to przydało.
    Lecz poweźmy myśl wspaniałą!
    Kto wie, czy wspólni
    Nie będziem wolni?»
    Jakoż tyle pracowali,
    Iż się z więzów wydostali
    I każdy w swoją poleciał stronę.
    Bezendech, kontent, iż miał ochronę,
    Nie mówiąc nic nikomu
    Powędrował do domu.
    Już widział z bliska
    Miłe siedliska,
    Już do swojego domku się spieszył,
    Gdy strzelec skrzydło strzałą wskroś przeszył.
Wpadł w studnią i ostatnia ginęła otucha;
Szczęściem niespodziewanym studnia była sucha.
    Więc kiedy się ocucił,
    A do lotu jak powrócił,
    A raczej gdy sił zdobywał,
    Ponad ziemię podlatywał, Pełen wesela,
    Znalazł dom i przyjaciela.
A doznawszy, jak podróż i trudzi, i smuci,
Przysiągł, iż więcej do niej nie powróci.




 Ignacy Krasicki

Bajki nowe
Góra i dolina



    Jak to zwyczaj, wyższy, hardy.
    Doznawając zwykłej wzgardy
    Rzekła raz dolina górze:
    «Ty się wznosisz, ja się nurzę,
    Jednak bym się nie mieniała».
    Góra, szczytem swym zuchwała,
    Pogroziła dolinie;
    Ale w tejże godzinie
    Osiadł tuman na górze,
    A z nim wiatry i burze:
    Wiatr liść dębów pomiotał,
    Cedry piorun zdruzgotał.




 Ignacy Krasicki

Bajki nowe
Jaś



Nieźle to i posłuchać, gdy mówią staruszki.
    Szedł Jaś na gruszki,
    A ojciec widząc, jak pełen zapału,
Rzekł: «Trząś gruszki, mój Jasiu, ale trząś pomału!»
    Jeszcze nie skończył, a już Jaś w sadzie.
    Posłuszny radzie,
Strząsnął drzewem pomału… i gruszka nie pada.
    Zła rada!
    Więc strząsnął mocniej, nie padła znowu.
    Chciwy połowu:
«Nie trząść tu, widzę, trzeba — rzekł — lecz rwać należy».
    Po drabinę więc bieży,
    A gdy nie znalazł i w prawo, i w lewo,
    Piął się na drzewo.
I to wskórał, iż zleciał i potłukł się srodze.
    Jednak, choć w bólu i trwodze
    Smutną miał postać,
Przemyśliwał Jaś przecież, jak to gruszek dostać.
Więc sporym, który leżał koło drzewa, klocem
Rzucił, przełamał gałąź i padła z owocem.
Porwie, gryźnie, aż gruszka twarda i ladaco.
Gdy więc wrócił do ojca z nadaremną pracą,
Rzekł smutnemu po szkodzie Jasiowi staruszek:
«Gdy nie padną trzęsione, nie trzeba rwać gruszek».




 Ignacy Krasicki

Bajki nowe
Jodła i jabłoń



Jabłoń rzekła sąsiadce: «O ponura jodło!
Po cóż blisko mnie wzrastasz, gdy jesteś tak podłą?
Patrz, do moich owoców jak się każdy spieszy!
Patrz, jak widząc, że kwitnę, każdy się ucieszy!»
Spadły kwiaty, za czasem, owoce zerwano
Spadły liście, a zatem o jabłoń nie dbano.
Widząc to rzekła jodła: «Sąsiadko zbyt harda,
Osądź teraz, czy słuszna była twoja wzgarda?
O tym, co było zewnątrz, trzymałaś wysoce:
Nie ciebie ludzie czcili, lecz twoje owoce».




 Ignacy Krasicki

Bajki nowe
Kogut



Kogut, iż piał na odmianę,
Zyskał życie pożądane.
    W szczęśliwej porze
    Osiadł we dworze.
    Skoro raz pan umieścił,
    Każdy sługa go pieścił:
    Zażywając do rady
    Pan, panięta, sąsiady,
    Uwielbiali proroka
    W pół roka.
Zapiał był raz po deszczu: — Odmiana!
    Więc zaraz z rana
    Gospodarz w pole,
    Sąsiad na rolę
    Szli zaufale;
    Ale
    Wpośród roboty
    Nadeszły słoty.
Kogut winien — więc na niego!
On sprawcą wszystkiego złego!
    On źle poradził,
    On grad sprowadził,
    On czas oziębił,
    On zasiew zgnębił,
    On zepsuł pole,
    On zniszczył rolę!
Idąc na śmierć, rzekł nieborak:
«Dobrze mi tak, żem był dworak».




 Ignacy Krasicki

Bajki nowe
Komar



Brzęczał komar wesoło, bo się dobrze napił.
    Gdy się więc kwapił,
    Aby się to jeszcze stało,
    Co mu się już raz udało,
    Źle w tym sobie poradził:
    Brzękiem własnym się zdradził.
    I gdy próżno się trudził,
    A śpiącego obudził,
    Czatowany po głosie,
    Skończył życie na nosie.
    I cóż z tego wybadać?
    Lepiej milczeć niż gadać.




 Ignacy Krasicki

Bajki nowe
Konie



  Koń maneżowy zszedł się z stadniczym,
    Rzekł: «Tyś jest niczym.
    Jeżeli mnie będziesz prosić,
    Nauczę cię człeka nosić:
    Jak suwać rowy,
    Jak biec na łowy,
    Jak stąpać w ciągu,
    Jak być w zaprzągu».
«A ja, nieuk — rzekł stadny — o to cię nie proszę;
Może źle, że nie umiem — lepiej, że nie noszę».




 Ignacy Krasicki

Bajki nowe
Koniec



  A jeszcze jedną! Albo to przychodzą
  Bajki na rozkaz? Gdy zechcą, się rodzą,
  A kiedy nie chcą, — wołaj, wrzeszcz jak czajka,
    Nie przyjdzie bajka.
  Tak jak nasz Józio, co go pieści matka,
    Postrzegł opłatka
  Postrzec, naprzeć się — to u niego jedno.
    Więc matkę biedną
  Nuż męczyć: «Daj go!» A opłatek zjadła.
«Dam — rzekła — ale, Józiu, ucz się abecadła».
Porozumiał to Józio, za co go tak łechce,
Więc rzekł: «Schowaj opłatek; kiedy każesz, nie chcę!»




 Ignacy Krasicki

Bajki nowe
Koń i wielbłąd



z Lessinga

Mało dla nas, co mamy, więcej chcemy jeszcze.
A że to prawda, powieść o koniu umieszczę.
Skarżył się przed Jowiszem, hardy i zuchwały
    Iż choć wspaniały,
    Chociaż rześki, ozdobny,
    Choć do skoków sposobny,
  Chociaż stąd bywa powszechnie chwalonym,
  Przecież się mniemał być upośledzonym.
«W czymże to? — rzekł mu Jowisz — mów, na czym ci zbywa?»
«Oto kark niezbyt wzniosły, a zbyt gęsta grzywa.
    Nogi nie dość wysokie,
    Piersi nie dość szerokie;
Każesz nosić człowieka, a siodła nie dałeś».
    «Ujźrzysz, co chciałeś» —
Rzekł Jowisz i natychmiast postawił wielbłąda.
    Koń gdy pogląda:
«Oto masz z małą grzywą — rzekł Jowisz — kark wzniosły,
    Siodło — garb wyniosły,
    Piersi, jak chciałeś,
Nogi długie, jakowych do chodu żądałeś.
Godzien byś za zuchwałość, porównany z bydłem,
    Został straszydłem.
Ale głupstwu wybaczam; lecz na ukaranie
    Wielbłąd zostanie».
Jakoż skoro go ujźrzy z daleka czy z bliska,
Drży koń z strachu, rże trwożny, zżyma się i pryska.




 Ignacy Krasicki

Bajki nowe
Konwersacja



Nie tylko to w Paryżu, nie tylko to w Warszawie
    Śni się ludziom na jawie.
Mają też i zwierzęta posiedzenia modne,
    Swobodne,
    Wygodne,
    Płodne.
Zeszły się raz w pół lasa; był dyskurs o człeku:
    A jak zwyczaj w tym wieku,
    Tyle o nim gadano,
    Tak się z niego naśmiano,
    Z takim sławy ujęciem,
    Iż ledwo był zwierzęciem.
    Na koniec, gdy raz nierychło
    Posiedzenie ucichło,
Ktoś zagadł małpę, co by w nim dociekła?
    Rzekła:
«Chciałby on to coś znaczyć, ale mi się tak zdaje,
    Iż źle małpy udaje».




 Ignacy Krasicki

Bajki nowe
Kot i kogut



  Kot sprawiedliwy koguta dławił
Za to, iż się czynami zbyt złymi osławił.
    A te czyny były takie:
    Budził zwierzęta wszelakie,
    A budzić się nie godzi,
    Sen przerwany zdrowiu szkodzi.
Małżeńskiej wiary koty wielbiciele —
    On miał żon wiele;
    A co gorzej nieprzykładnie,
    Szkaradnie,
    Bez względu na pokrewieństwa
    Wchodził w małżeństwa.
    Dławiącemu,
    Jak mógł, rzekł po swojemu
    Dławny:
    «Sędzio sławny!
    Przykładny kocie!
    Wiem ja o twojej żarliwej cnocie
I kiedy się jej dziwię,
    Pozwól, niech się też usprawiedliwię:
    Mój ród jeśli rozpładzam,
    Ludziom przeto dogadzam,
    Piejąc budzę do pracy:
    I majętni, i żebracy
    Dlatego mnie chowają».
    «Na tobie się nie znają —
    Rzekł kot. — A że ja głodny,
    Więc ty życia niegodny».




 Ignacy Krasicki

Bajki nowe
Kruk i lis



z Ezopa

    Bywa często zwiedzionym,
    Kto lubi być chwalonym.
    Kruk miał w pysku ser ogromny;
    Lis, niby skromny,
    Przyszedł do niego i rzekł: «Miły bracie,
Nie mogę się nacieszyć, kiedy patrzę na cię!
    Cóż to za oczy!
    Ich blask aż mroczy!
    Czyż można dostać
    Takową postać?
    A pióra jakie!
    Szklniące, jednakie.
    A jeśli nie jestem w błędzie,
    Pewnie i głos śliczny będzie.»
    Więc kruk w kantaty; skoro pysk rozdziawił,
    Ser wypadł, lis go porwał i kruka zostawił.




 Ignacy Krasicki

Bajki nowe
Kuglarze



    Dosyć się to często zdarza:
    Bywa kuglarz nad kuglarza.
    Jeden z nich, a jest niemało,
    Żwawo i śmiało
    Pokazywał, co może:
    Zjadał łyżki i noże,
    Z gałek ciasta robił grosze,
    Karty przemieniał w kokosze;
    Co chciał, stawiał, i co chciał, zmykał,
    Usta kłódkami zamykał,
    Kuropatwy robił z chleba;
    Zgoła był takim jak trzeba:
    Bawił, dziwił od tygodnia.
Wszedł drugi i powiedział: «Ja się zowię zbrodnia».
Rzekł zatem do pierwszego: «Kolego i bracie!
    Na rzemiośle się nie znacie!
    A wy, co mnie widzicie,
    Patrzcie, cuda ujźrzycie,
    Oto zwierściadło,
    Co wszystko zgadło».
  Zbliżył się szpetny — ujźrzał postać miłą,
  Przyszedł garbaty i garbu nie było;
    Każdy z pociesznym odszedł zadatkiem:
    Kto nie miał zębów — znalazł dostatkiem,
    Poczerniałe
    Były białe;
    Stara baba będąc młodą
    Pocieszyła się urodą.
    Wszyscy sprawcę uwielbiali,
    Wszyscy razem zawołali:
    «Oto zwierściadło,
    Co wszystko zgadło».
Dał lichwiarzowi w rękę pełen kaszy garnek:
Skoro wziął, tyle groszy było, ile ziarnek:
Glina postać przybrała okutej szkatułki:
Otworzył stratny, znalazł pozew i pigułki,
Rzucił; porwał ją złodziej i brzęczała złotem,
Ale gdy odbił zamek z niezmiernym łoskotem,
Przestraszył go natychmiast widok niespodziany:
Złoto znikło, znalazł się stryczek i kajdany.
  Stawił butelek parę szampańskich;
  «Oto — rzekł –– ekstrakt obietnic pańskich».
    Zrazu nic w nich nie było.
    Coś się potem zjawiło.
  A to coś jak się zaczęło burzyć,
  Mieszać, przewracać, pienić i kurzyć,
    Szelest zrobił się wielki,
    Pękły obie butelki…
    I znowu nic nie było.
    Gdy to wszystkich dziwiło,
  Jakieś dziwackie jął odprawiać szepty,
    Jak grad na stolik leciały recepty.
Wziął jedną zdrowy, czytał i słabo mu było:
Wziął chory, nic nie znalazł i to uleczyło.
  Spazmatyczna, co tam stała,
  To na swojej wyczytała:
«Chcesz nie być chora,
Strzeż się doktora!»
Zmienił modne kornety w worek wypróżniony,
Zrobił pierścień z pszenicy, a kufel z karbony.
Zadziwili się wszyscy, on rzekł: «To jest fraszka!»
Dał młodemu trzos złota, została się flaszka.
Postrzegł w ciżbie dworaka, dał mu pęcherz z złotem,
Kazał ścisnąć, natychmiast, niespodzianym zwrotem
Odmieniwszy postawę prostą i obrzydłą,
Wystrzelił jak z harmaty i wydał kadzidło.
    Wziął fascykuł od jurysty,
    Dmuchnął — został piasek czysty.
    Z piasku owego zaraz bicz ukręcił,
    Z bicza kałamarz, a gdy w nim coś zmęcił,
Ujźrzeli w rękach swoich za taką robotą:
Ten, co miał sprawę — piasek, co w niej gadał — złoto.
Sędziemu dwa pęcherze dał od zapozwanych,
Obydwa były pełne papierów pisanych.
Pękł, co był ubogiego, skoro go wymienił,
Bogacza w ważny weksel zaraz się przemienił.
A wszyscy zawołali z daleka i bliska:
    «To mi to pęcherz, gdy kto na nim zyska!»
«Chcecie wiedzieć — rzekł dalej — jak przemysł rzecz mnoży?
Niech z was każdy w ten worek pieniądze położy».
    Stosując się do rozkazu
    Napełnili go do razu.
  On się pokłonił, podskoczył, wykrzyknął,
  Brzęknął pieniędzmi, rozśmiał się i zniknął.




 Ignacy Krasicki

Bajki nowe
Lew chory



I panowie chorują, czemuż lwy nie mogą?
    Boleścią srogą
    Lew zdjęty ryczał; niebożęta,
    Drżały zwierzęta.
    Te, co na dworze króla jegomości,
    W żałości
  Przymilały się panu. A że gdzie chory,
    Tam i doktory:
Niedźwiedź mimo powagę wraz z lisem kolegą
    Natychmiast biegą.
    W radę: niedźwiedź po prostu
    Na niestrawność życzył postu;
    I zdławion za to.
    Lis, przelękły zapłatą,
Kiedy się go pytano, co brać na chorobę,
    Rzekł: «Pan chory na wątrobę.
    Moja rada o tej dobie
    Podjeść sobie:
    Komu post miły, niech gryzie śledzia,
    Pan zje niedźwiedzia».
Nadgrodzony obficie, że dogodnie życzył,
Nowym kunsztem chorego doktorem uleczył.




 Ignacy Krasicki

Bajki nowe
Lew i osieł



z Fedra

Kiedy dmie głupi, śmiech z wzgardą zyska.
Wziął raz lew osła do stanowiska
    I okrył liściem,
    Żeby za przyściem
    Zwierzęta go nie poznały,
    A gdy ryknie, uciekały,
A on je miał brać wówczas, utajony.
    Co miał czynić, nauczony,
    Jak jął śpiewać po swojemu,
Taki dał połów lwu obżartemu,
    Iż mu za to podziękował.
«I masz za co — rzekł osieł — bom ja sam polował».
«Żebyś nie był tak głupim, nie byłbyś zuchwały —
    Rzekł zwierz wspaniały —
Zażyłem cię dlatego, iż jesteś straszydło,
    Skryłem postać obrzydłą;
A żeś jest hardy, z tego teraz wniosłem:
Iż osieł, choć z lwem, przecież zawżdy osłem».




 Ignacy Krasicki

Bajki nowe
Lew, koza, owca i krowa



z Fedra

    Kiedy mocny z słabym w kupie,
    Towarzystwo takie głupie.
    Lew idący na łowy
    Miał wspołeczeństwo kozy, owcy, krowy
    I dostali jelenia:
    Gdy przyszło do podzielenia,
Lew rzekł: «Pierwsza część dla mnie, bo się lwem nazywam,
    Druga, bo lepiej niż wy dokazywam;
Trzecia, bo sam jestem wart więcej niż wy troje;
Czwarta, bo się mnie boicie, a ja się nie boję».
A że piątej nie było, towarzystwo zgodne
Powąchawszy przysmaczka wróciło się głodne.




 Ignacy Krasicki

Bajki nowe
Lew, wół, lis



    Lew zjadł był woła.
    Strach dookoła
    Powstał niezmierny,
    Bo wół był wierny,
    Źle łask nie użył,
    Poczciwie służył.
Jeszcze by to znośniejsza, gdyby był lew zrzędził,
    Wypędził;
Ale stracić i skórę, i łaskę to wiele.
    Przyjaciele,
(Bo ich miał, choć minister, nieboszczyk) płakali:
    Lis raz w raz chwali
  Najjaśniejszego króla jegomości
Dzieła pełne dobroci, pełne łaskawości.
    Nieznośno to wszystkim było,
A na koniec i lwu się słuchać uprzykrzyło.
Więc biorąc na się postać ponurą i hardą,
    Rzekł z gniewem, z wzgardą:
  «Lisie! Czym jesteś, z tym się nie wydawaj,
Jeżeliś głupi, nie chwal; mądry, nie przymawiaj».




 Ignacy Krasicki

Bajki nowe
Listy



    Zeszli się jakoś w zapustną niedzielę
List, co prosił na pogrzeb, z tym, co na wesele.
    A jak to między sąsiady,
    Od rozmów przyszło do zwady.
    Szło o pierwszeństwo; żałobny, szlubny
    Równie był chlubny.
Udali się do trzeciego, aby je rozsądził;
    Ten rzekł: «Każdy z was zbłądził,
  Nie macie się z czego wynosić
    Przecie i o sąd prosić:
Po tobie zaczną płakać i będą się śmiali,
Po tobie śmiać się zaczną, a będą płakali».




 Ignacy Krasicki

Bajki nowe
Lwica i maciora



    Źle to, gdy się podli szczycą.
    Zeszła się raz świnia z lwicą,
    Więc w dyskursa. W tych przewlekła,
    Z żalem świnia lwicy rzekła:
    «Żal mi ciebie, luboś godna,
    Luboś zacna, żeś mniej płodna.
    Patrz na moją zgraję świnków:
    Co tu córek, co tu synków!
    A wszystkie jednym pomiotem».
    Rzekła lwica: «Wiem ja o tem.
    Ródź ty dziesięć, cztery, dwa,
    Ja jednego, ale lwa».




 Ignacy Krasicki

Bajki nowe
Malarze



Dwaj portretów malarze słynęli przed laty:
Piotr dobry, a ubogi, Jan zły, a bogaty.
Piotr malował wybornie, a głód go uciskał,
Jan mało i źle robił, więcej jednak zyskał.
Dlaczegóż los tak różny mieli ci malarze?
Piotr malował podobne, Jan piękniejsze twarze.




 Ignacy Krasicki

Bajki nowe
Małpy



Małpa, wielki samochwał, co człeka udaje,
    Zwiedziła cudze kraje,
Bo była z lasa wyszła i wlazła pod strzechę.
    Wielką pociechę
Przyniosła za powrotem i siostrom, i braci.
    Koligaci,
Krewni i przyjaciele, tak świezi jak przeszli,
    Wszyscy się zeszli.
    A ta każdemu, co słucha,
    To w głos, to do ucha
    Opowiada,
    Jedno łże, drugie zgada,
    Zgoła aż słuchać miło,
Jak to pięknie pod strzechą i zabawnie było.
Przyszło spać, nie masz strzechy, a jak spać bez dachu?
    Małpy w strachu.
    Więc w pośpiechy
    Szukać strzechy —
    I znalazły,
    Pod dach wlazły.
Słysząc szelest gospodarz szedł z świecą na górę,
    Małpy w nogi… Zatkał dziurę,
    Ledwo jedna,
    Zbita biedna,
  Skąd przyszła, chyżo do lasa uciekła;
  A gdy pytano, gdzie są drugie, rzekła:
  «Pięknieć to, prawda, lecz straszy i więzi.
  Kiedyśmy małpy, śpijmy na gałęzi».




 Ignacy Krasicki

Bajki nowe
Młot z kowadłem



    Raz zagadło
    Młot kowadło:
    «Czemu w robocie,
    Młocie,
    Choć się też raz nie znudzisz
I mnie darmo dokuczasz, i sam próżno się trudzisz?
    «Alboż z ochoty
    Pracują młoty? —
    Rzekł zagadniony —
    Nie ja mam być winiony;
    Ten nas nagli, co robi.
    A gdy oręż sposobi
    W pracy, trzasku, pożarze,
    My się mściemy, on karze.».




 Ignacy Krasicki

Bajki nowe
Młynarz, syn jego i osieł



z francuskiego, La Fontaine

Nie wiem, gdzie ja to czytał, ale mniejsza o to.
Miał jeden młynarz osła; tak zmęczył robotą,
    Iż nie wiedząc, co robić,
    Wolał przedać niż dobić.
Woła syna wyrostka, co go w domu chował,
I rzecze: «Żeby się nasz osieł nie zmordował
    W długiej drogi przeciągu,
    Zanieśmy go na drągu».
Dźwiga stary i stęka, chłopiec jeszcze gorzej,
    Im szli dalej, im szli sporzej,
    Tym srożej trud uciemiężał,
    Tym bardziej im osieł ciężał.
    Gdy to postrzegli,
    Ludzie się zbiegli.
    Śmiechy się wzniosły:
    «Wzdyć to trzy osły!
    A ten najmniej, co na drągu».
    Niekontent młynarz z zaciągu,
    Rozumu się poradził,
    Syna na osła wsadził.
Aż pierwsi, co napotkał, nuż się gniewać o to:
    «Ty na ośle, niecnoto! —
    Rzekli do chłopca — a stary pieszo!»
    Więc do kijów gdy się spieszą,
    Aby ich złość nie uniosła,
    Zsadził syna, siadł na osła.
Przechodziły dziewczęta, mówi jedna do drugiej:
    «Patrz, biedny chłopiec, jak do wysługi
    Ten stary go używa!
    Dziecię z pracy omdlewa,
    A dziad niemiłosierny
    W taki upał niezmierny
    Pieszo go iść przymusza».
    To starego gdy wzrusza,
    Wsadził chłopca za siebie.
    Że dogodził potrzebie,
    Jedzie kontent z wynalazku,
    Ledwo co wyjechał z lasku,
    Znowu krzyk: «Jacy to głupi!
    A kto od nich osła kupi?
    Podróżą go udręczą,
    Ciężarem go zamęczą;
    Chyba skórę przedadzą!»
    «Nieźle oni coś radzą —
    Rzekł młynarz — chociaż i łają».
    Więc z synem z osła zsiadają,
    Aż znowu mówią przechodnie:
    «A któż to widział, aby wygodnie
    Osieł szedł wolno, a młynarz za mim.
    Wybacz, bracie, że cię ganim;
    Każdy z ciebie śmiać się będzie,
    Jak się nie poprawisz w błędzie».
«Nie poprawię — rzekł młynarz — dość przymówek zniosłem;
Chciałem wszystkim dogodzić i w tym byłem osłem.
Odtąd, czy kto pochwali, czy mnie będzie winił,
Nie będę dbał nic o to; co chcę, będę czynił».
    Co rzekł, to się ziściło
    I dobrze mu z tym było.




 Ignacy Krasicki

Bajki nowe
Motyl i chrząszcz



Czasem złą się być zdaje bardziej, niż jest, chwila.
Złapało dziecko chrząszcza, filozof motyla.
Musiał się chrząszcz po kijku kręcić naokoło,
Motyl, pielęgnowany, poglądał wesoło
I żałował kompana. Puściło go dziecię.
Wsadzony motyl za szkło kiedy kończył życie,
Rzekł: «Teraz znam, jak zmienne w pozorach istoty!
Lepsze prostych dziwactwo niż mądrych pieszczoty».




 Ignacy Krasicki

Bajki nowe
Myszy



Każdy się swoim zatrudnia kłopotem:
Myślały myszy, co tu robić z kotem.
Mówiły jedne: «Darami go skusić!»
Mówiły drugie: «Lepiej go udusić!»
Wtem się odezwał szczur szczwany, bo stary:
«Próżne tu groźby, próżne i ofiary.
I dary weźmie, i przysięgi złamie!
Najlepiej cicho siedzieć sobie w jamie,
A opatrzywszy zewsząd bez łoskotu
Ani być z kotem, ani przeciw kotu».




 Ignacy Krasicki

Bajki nowe
Nadzieja i bojaźń



Kiedy myśl zdatna, kiedy ostrożna,
Jak powiadają, i zmyślać można;
Mogą to drudzy, i ja też mogę.
  W jednę szły drogę,
Nie wiem czy razem, czyli koleją
  Bojaźń z nadzieją.
Dziwne się rzeczy naówczas działy,
Bo skoro tylko gdzie zawitały,
  Nagle, dziwacznie,
Wszystkie się rzeczy działy opacznie.
Ubóstwo, że ma wszystko, mniemało,
Bogactwo, że nic nie ma, płakało.
Skądże przyczyna błędu takiego?
  Oto dlatego:
Nadziei przychód był uroczysty
  Do alchimisty.
A bojaźń, skąpych strzegąc zbiór czule,
  Była w szkatule.




 Ignacy Krasicki

Bajki nowe
Noga i but



    Wiedli wojnę i srogą
    But z nogą.
    Ten ją winował,
    Że się na niej psował;
    Tamta, iż ją uciskał.
    Wdał się w to szewc, co zyskał;
    A w pokorze i trwodze
    Kłaniający się nodze.
Gromiąc buta rzekł, groźno wstrząsając narzędzie:
«Szanuj nogę, choć cię drze — but bez niej nie będzie».




 Ignacy Krasicki

Bajki nowe
Pasterz i morze



z Fedra

    Ponad skały i rzeczki
    Pędził pasterz owieczki.
    Gdy zeszło zorze
    A ujźrzał morze,
    Jak wspaniałe, dostojne,
    Jak w zaciszu spokojne,
    Jak się szklniły po wodzie
    Blaski słońca przy wschodzie —
    Zakochał się w żywiole.
    Więc rzekł: «Płynąć ja wolę,
    Niż się tułać po ziemi
    Z owieczkami mojemi».
    Przedał je więc i z stratą,
    A za to
Nakupował daktylów, na okręt zgromadził.
Płynął morzem, a gdy go wiatr przeciwny zdradził,
    W złą chwilę
    Stracił okręt i daktyle.
Więc do owiec nieborak: a gdy je pasł znowu,
Zoczył morze. Wspomniawszy na korzyść z obłowu,
Rzekł kłaniając się nisko raz, drugi i trzeci:
«Mówię to i powtarzam z przysięgą waszeci,
    Bądź jeszcze pozorniejsze,
    Bądź jeszcze spokojniejsze,
    Szklnij się, jak chcesz, w pogodzie,
    I w zachodzie, i w wschodzie;
    Wiem ja, co cię łagodzi,
    Wiem ja, o co tu chodzi!
Chciałoby się daktylów?… Nie uda się sztuka!
Panie morze! Ostrożny, kto się raz oszuka».




 Ignacy Krasicki

Bajki nowe
Pasterz i owce



    Owca na wilka
    Płakała dni kilka:
    Młode jagnię
    Zagryzł w bagnie.
    I pasterz, co go hodował,
    Żałował;
    Zgoła płakali oboje
    Jak swoje.
    Widząc to koza rzekła do drugiej:
    «Patrz, co to człowiek czyni usługi!
    Zasila w życiu, żałuje w zgubie;
    Jakże go lubię!»
    «Siebie on lubi — rzekła jej druga —
    Chytra to czułość, chytra usługa.
    Nie płacze jagnię!
    On mięsa pragnie!»




 Ignacy Krasicki

Bajki nowe
Platon



Platon, raz swoje zgromadziwszy ucznie,
    Wybornie, sztucznie
Dowodził, jak to mędrzec panuje nad światy,
    Sam dzielny, sam bogaty,
Jemu się ziemia sili, jemu wschodzą zorze,
    Pieni się morze:
I powietrze, i gwiazdy, i słońce, i nieba
    Dają, co trzeba.
On lotem nieścignionym wybujałej myśli,
    Czy co działa, czy kryśli,
Zawiaduje żywiołmi, ziemią, oceanem,
    Zwierząt, ludzi jest panem.
A pchła, co go w nos gryzła, nie zważając nic na to
Rzekła: «To dla Platona, ale dla mnie jest Plato».




 Ignacy Krasicki

Bajki nowe
Pochodnia i świeca



Świeca blisko pochodni raz stawiona była,
Więc harda wielkim blaskiem gdy się wynosiła,
Rzekł ktoś: «Cudzej jasności małaś uczestniczka:
Zna każdy, co pochodnia; zna każdy, co świéczka».




 Ignacy Krasicki

Bajki nowe
Podróżny



Arab jeden, gdy go noc w podróży zapadła,
A był dwa dni wśród stepu bez wody, bez jadła,
Postrzegł worek na drodze; wziął, rozweselony,
A w blasku gwiazd chcąc widzieć, czym był napełniony,
Jęknął i rzekł niezmierną boleścią przejęty:
«Jam rozumiał, że kasza, a to dyjamenty!»




 Ignacy Krasicki

Bajki nowe
Przyjaciele



    Zajączek jeden młody
    Korzystając z swobody
Pasł się trawką, ziółkami w polu i ogrodzie,
    Z każdym w zgodzie.
A że był bardzo grzeczny, rozkoszny i miły,
  Bardzo go inne zwierzęta lubiły.
I on też, używając wszystkiego z weselem,
    Wszystkich był przyjacielem.
Raz, gdy wyszedł w świtanie i bujał po łące,
    Słyszy przerażające
Głosy trąb, psów szczekania, trzask wielki po lesie.
  Stanął… Słucha… Dziwuje się…
A gdy się coraz zbliżał ów hałas, wrzask srogi,
    Zając w nogi.
Wspojźrzy się poza siebie: aż tuż psy i strzelce!
    Strwożon wielce,
Przecież wypadł na drogę, od psów się oddalił.
Spotkał konia, prosi go, iżby się użalił:
«Weź mnie na grzbiet i unieś!» Koń na to: «Nie mogę,
Ale od innych będziesz miał pewną załogę».
Jakoż wół się nadarzył. «Ratuj, przyjacielu!»
Wół na to: «Takich jak ja zapewne niewielu
Znajdziesz, ale poczekaj i ukryj się w trawie,
Jałowica mnie czeka, niedługo zabawię.
A tymczasem masz kozła, co ci dopomoże».
    Kozieł: «Żal mi cię, niebożę!
Ale ci grzbietu nie dam, twardy, nie dogodzi:
Oto wełniasta owca niedaleko chodzi,
  Będzie ci miętko siedzieć». Owca rzecze:
    «Ja nie przeczę,
Ale choć cię uniosę pomiędzy manowce,
Psy dogonią i zjedzą zająca i owcę:
Udaj się do cielęcia, które się tu pasie».
    «Jak ja ciebie mam wziąć na się,
Kiedy starsi nie wzięli?» — cielę na to rzekło
    I uciekło.
Gdy więc wszystkie sposoby ratunku upadły,
Wśród serdecznych przyjaciół psy zająca zjadły.




 Ignacy Krasicki

Bajki nowe
Pszczółka



Składała pszczółka na wiatr, ale to podobno
    Chciało się żyć osobno:
    Zgoła jak się wyprawiła,
    Przez trzy dni w domu nie była.
Cukier jej zasmakował; chciała się sposobić,
    Jakby go zrobić.
    Choć się wiele pracowało,
    Kiedy się to nie udało,
    Po kryjomu
    Wróciła do domu.
    A szerszenie tymczasem,
    Bujające za lasem,
    W ul się zakradły
    I miód jej zjadły.
    I nie pszczółkom to bywa!
    Kto ma niechaj używa!
Chciwość żądze podnieca, zbytnie żądze źle wiodą:
Dobry rozum po szkodzie, lepszy rozum przed szkodą.




 Ignacy Krasicki

Bajki nowe
Pszczoły



Rozum się rozpościera, to przywilej wieku,
    I nie tylko w człowieku,
Ale już i zwierzęta, chociaż pism nie kryślą,
    Głęboko myślą.
  Pszczoła do mędrca zawędrowała,
A gdy go mówiącego żarliwie słyszała,
Zapomniawszy o kwiatkach, co na oknie stały,
  Na to swój umysł natężyła cały,
    Aby pojąć, co on gada.
    Z nauki rada,
Bez miodu, lecz z rozumem do roju przybyła
  I jako mądra, tym się zatrudniła,
Jakby go to polepszyć, lepiej usposobić,
    Zgoła nową rzecz zrobić.
  Gdy się więc zeszły, na pierwszym wniosku
    Radziła nie robić wosku.
Bo i wiele kosztuje, i człek go podrzyna.
    Druga odmiany przyczyna,
  Że miód zbyt słodki wydarza straty —
    Omijać kwiaty;
    Z ziół się obejść użytkiem —
    Rzeczpospolite niszczą się zbytkiem.
    «A nowość im bardziej szkodzi —
    Rzekła matka — niech was to nie zwodzi,
    Co próżne mędrków roją mozoły —
    Bez miodu, wosku nie będą pszczoły.
Próżna jest i szkodliwa na człowieka zmowa.
Prawda, my go karmiemy, ale on nas chowa.
    Niech więc tak będzie, jak było od wieka:
    Człowiek dla pszczoły, pszczoła dla człowieka».




 Ignacy Krasicki

Bajki nowe
Puchacze



Małżonka puchaczowa, męża swego godna,
    A więc płodna,
Urodziła sześć sowiąt, puchaczków też nieco;
    Zrazu słabe, dalej lecą.
    Raz, gdy na zwykłe igrzyska
    Ponad puste stanowiska
    Nabujawszy się do sytu,
    Wróciły do swego bytu,
    To jest w dziurę przy kominie,
    Pani matka w córce, synie,
    Wnukach, wnuczkach spoważniona.
    Przyjmując do swego łona,
    Jak to zawsze panie matki,
    Rzekła: «Cóż tam, moje dziatki?
    Cóż tam słychać?»
    A więc wzdychać:
  «Za naszych czasów wszystko coś szło sporzej,
    Teraz raz w raz coraz gorzej».
    W tej tak wielkiej troskliwości
Najmłodsze puchaczątko, faworyt jejmości,
Ozwało się: «Jakeśmy tylko wylecieli,
    Wszystkie ptaki zaniemieli,
    W kąty każdy jął się cisnąć,
    Żaden nie śmiał ani pisnąć:
    My tylko same bujały.
    Coś tam w krzaczkach ptaszek mały,
    Co go to zowią słowikiem,
    Odzywał się smutnym krzykiem;
    Ale i ten nie śmiał mruczyć,
    Skoro my zaczęły huczyć».
Po sercu, jak to mówią, matkę pogłaskało,
    Że się tak pięknie udało;
Najbardziej, iż pieszczoszek, tak dzielnie wymowny.
Myśląc jednak, iż trzeba dać obrok duchowny,
Rzekła: «Choć wasz głos piękny, chociaż lot tak spory,
Uczcie się, miłe dziatki, i z tego pokory.
Dobrze to jest, iż cudzą ułomność przebaczem:
Nie każdemu dał Pan Bóg rodzić się puchaczem».




 Ignacy Krasicki

Bajki nowe
Rumak i źrebiec



Koń w rzędzie sutym, zewsząd szklniący złotem,
Rżąc deptał ziemię pod jeźdźcem zuchwałym,
Źrebiec bez uzdy posuwisty lotem
Uginał trawy w pędzie wybujałym.
Razem ku sobie zbliżyły się oba.
Rzekł rumak: «Patrzaj, jaka moja postać!
Siodło, rząd złoty jak ci się podoba?
Przyznaj, bez jeźdźca trudno tego dostać.
Na wspaniałości wcale się nie znacie,
Tułacze w łąkach jak nikczemne bydło».
«Prawda — rzekł źrebiec — jednakże, mój bracie,
Chociaż to złoto, przecież to wędzidło».




 Ignacy Krasicki

Bajki nowe
Rzepa



Kulawy, głuchy, stary i ślepy
    Zeszli wór rzepy.
Chciało się podjeść, bo jeść nie mieli.
Lecz gdy szło o to, jakby ją wzięli,
Powiedział stary: «Ja nie ugryzę».
Powiedział chromy: «Ja ledwo lezę».
Ślepy: «Nie widzę jej, towarzysze».
Głuchy: «A ja was, bracia, nie słyszę».
I tak gdy ciągle spór z sobą wiedli,
Została rzepa i nic nie jedli.
Jak u nich rzepa tak u nas mienie —
Każdy ma swoje wyrozumienie.
Gdy o zysk idzie, chcemy zarobić,
A kiedy na zysk, nikt nie chce robić.




 Ignacy Krasicki

Bajki nowe
Skowronek



    W czasy gorące
    Na łące
    Pasły się społem
    Osieł z wołem:
    Tamten chwastem ten trawą;
    A pomiędzy murawą,
    Tam gdzie kwiaty i ziółka —
    Pszczółka.
Chwytający motylki, zbierający robaczki
    Bujał skowronek nad krzaczki.
    Na jednej łące wszystko się działo.
  Pszczółka brzęcząc w ul niosła zdobycz okazałą,
    Chwast z trawą to użyczał;
    Osieł beczał, wół ryczał.
Skowronek, wzbijając się, czule i radośnie
    Dawał wdzięk wiośnie.




 Ignacy Krasicki

Bajki nowe
Słońce i obłoki



Czciciel słońca, a raczej tego, co go stworzył,
Przed wschodzącym wspaniale kiedy się pokorzył,
    Obłok go skrył. A tym hardy,
    Rzekł czczącemu: «Godzien wzgardy,
    Kto się blaskiem uwodzi;
    Jeżeli się czcić godzi,
    Mnie się kłaniaj, co blask gaszę».
    Rzekł mu czciciel: «Znam czczość waszę;
    Czym jesteście, dociekam;
    A niech tylko poczekam,
    Zbyt zuchwali tułacze,
    Czym jesteście, obaczę».
Jakoż wiatr spędził chmurę zgęstwiałą;
    Znikła, słońce zajaśniało.
    Próżne zjadłych są kroki,
    Pełzną jak czcze obłoki.
Choć przyćmi cnotę złość, gdy ją uciśnie,
Wzmoże się sama i żywiej zabłyśnie.




 Ignacy Krasicki

Bajki nowe
Słońce i żaby



z Fedra

Sąsiad Ezopa, złodziej, się żenił,
Ezop do bajki tak rzecz wymienił:
    Słońce chciało mieć żonę.
    Żaby, strwożone,
    Tak wrzeszczały,
Iż się słyszeć Jowiszowi dały.
    Pyta się, o co
    Tak się kłopocą.
Rzekła z nich jedna: «Jak nie narzekać,
Gdy teraz samo może dopiekać
I suszyć bagna, które nas chłodzą;
Niechże się z niego inne rozrodzą,
A z panem ojcem razem wyruszą,
Bagna i rzeki, i nas wysuszą».




 Ignacy Krasicki

Bajki nowe
Słońce, obłoki, ziemia



Skarżyła się przed słońcem ziemia na obłoki:
«Cóż po tym, że po świecie lot wiedziesz wysoki,
Kiedy cię obłok kryje i wilgoć zachmurza?
Dopieroż kiedy z chmury uczyni się burza,
Noc ze dnia!» Słońce rzekło: «Darmo się rozwodzisz;
Nie skarż się na obłoki, ty je sama rodzisz».




 Ignacy Krasicki

Bajki nowe
Słonecznik i fiałek



    Jeden wielki, drugi mały:
    Słonecznik wzrostem wspaniały,
    Fijałek skromny postacią,
    Jak to bywa między bracią,
    Na koniec się powadzili.
    O co?… Raz w raz z sobą byli:
    A być razem, a być w zgodzie
    Ciężko nawet w jednym rodzie.
Szło o słońce, a hardy z swojego nazwiska,
  Ten, co jaskrawym blaskiem się połyska
    I za słońcem się obraca,
    Gardził drugim, iż się zwraca
    I kryje pomiędzy trawą.
    Gdy więc nań powstawał żwawo,
    Rzekł fijałek: «Miły bracie,
    Żal mi cię, gdy patrzę na cię. Chociaż jaśnie oświecony,
    A ja do blasku niezdolny,
    Twój zwrot jednak przymuszony;
    Ja w ukryciu, ale wolny».




 Ignacy Krasicki

Bajki nowe
Szczep winny



Mówią Araby, iż gdy szczep winny
Adam posadził, diaboł, zbyt czynny,
Podlał krwią pawia, co Adam szczepił.
A gdy się w zroście szczep coraz krzepił
    I listki wydał,
Diaboł krew małpią do pierwszej przydał.
Zeszły jagody, skropił lwią juchą,
A gdy dojźrzały, a było sucho,
Skropił je wszystkie posoką świnią.
    Cóż teraz czynią?
Oto gdy wina szklankę kto łyknie,
Jak paw się nadmie, po drugiej krzyknie,
Skacze jak małpa, gdy szklanki mnoży,
Po piątej, szóstej jak lew się sroży;
A kiedy coraz więcej przyczynia,
Z pawia, lwa, małpy staje się świnia.




 Ignacy Krasicki

Bajki nowe
Szczygieł i kos



    Ponad wrzosem
    Szczygieł z kosem
Powadzili się o to, kto z nich lepiej śpiewa.
    Koło drzewa
    Widząc, iż się przymyka,
    Zdali sąd na ptasznika.
    Ten, przyjaźni zadatki
    Chcąc dać, prosił do klatki.
Ale i kos, i szczygieł powiedzieli mu na to:
«Lepsza zwada na dworze niźli zgoda za kratą».




 Ignacy Krasicki

Bajki nowe
Trzoda



Pies wierny, owca prosta, ale dobre zwierzę,
    Z wilkiem i lisem raz weszły w przymierze:
    Lis, aby od kur stronił,
    Wilk, aby owce bronił,
Jednak, iż był lis zdradny, wilk w siłę zamożny,
    Pies był ostrożny.
    Gdy szły w manowce,
    Pilnował owce,
    A na odwodzie
    Czuwał przy trzodzie.
Raz gdy się kury, gęsi, owce w radę zeszły,
Przybył tam i rzekł do nich lis w lata podeszły:
«Próżno się zgromadzacie już to razy kilka;
Zawsze jest podejźrzenie na lisa i wilka:
Na wilka, co was broni, kochane jagnięta,
Na lisa, co was strzeże, kury i gąsięta!
Pies was w to podejźrzenie ku nam przyprowadza,
    Pies was zdradza».
Więc wyrok zgromadzenia psa odejść przymusił.
Cóż zatem? Wilk zgryzł owce, lis kury wydusił
I tak to zawsze bywa, gdy się zejdą w kupie
Pilnujący roztropni, pilnowane głupie.




 Ignacy Krasicki

Bajki nowe
Umbrelka



Prosił bramin pobożny oświecenia z góry.
Wtem duch stanął, a wpośród pełnej grzmotów chmury
Wzniósł się głos: «W tym, co znajdziesz, jest nauka wszelka!»
Duch zniknął. Wspojźrzy bramin, aż przed nim umbrelka.
Jeżeli się przestraszył, bardziej jeszcze zdziwił;
Żeby się jednak górnej woli nie sprzeciwił.
Wziął rzecz, której zdatności dotąd był nie wiedział,
Gdy więc smutny i w myślach zatopiony siedział,
Nie wiedząc, czy los wielbić, czyli nań narzekać,
Tak niezwyczajnie słońce zaczęło dopiekać,
Iż nie mając wśród pola żadnego schronienia,
Z rozpostartej umbrelki zyskał pomoc cienia.
Wtem zbierały się chmury i wiatry powstały;
Lubo w tej porze bramin cierpliwy i trwały,
Przecież widząc, co zyskał, rzekł sobie: «Duch zdarzył.
Kto wie, może w tym darze i inne skojarzył?»
Gdy mu więc wiatr był przykrym mocą swoją wielką,
Zastawił się i zyskał schronienie umbrelką.
Po wietrze deszcz się puścił i gdy pola moczył,
Bramin, kiedy narzędzie dane sobie zoczył,
Rzekł: «Ukryję się pod tym, co mi dały duchy».
Wzniósł nad siebie i został wśród ulewy suchy.
Więc patrząc na tak zdatną żądz dogodzicielkę
Wielbił dawcę i chwalił dogodną umbrelkę.
Wtem słyszy odgłos w grzmocie: «Ucz się z małej rzeczy,
Co masz czynić, jak czynić i co mieć na pieczy.
Wiatry są namiętności dzielne i burzliwe,
Deszcz rzęsisty, — przygody życia nieszczęśliwe,
Zbytnie słońca upały — pomyślność gdy wielka;
Uczyni to roztropność, co teraz umbrelka».




 Ignacy Krasicki

Bajki nowe
Wabik



Wabił strzelec tak dobrze, iż zwodził zwierzęta;
Szły na głos albo raczej na śmierć niebożęta.
On zaś gubiąc i zwierza, i ptaszęta liche
Jeszcze się z nich naśmiewał i podnosił w pychę.
Trafiło się, iż gdy raz z wabikiem polował,
Drugi strzelec, co także na ptaszki czatował,
Głos słysząc, gdy na ten krzyk strzelić się ośmielił,
Zamiast ptaszka kompana swojego postrzelił.
    I to może być nauką:
    Gubi się frant swoją sztuką.




 Ignacy Krasicki

Bajki nowe
Wierzba i lipa



Mówiła wierzba lipie: «Źle się masz, sąsiadko,
A co się, zwłaszcza w lesie, trafia dosyć rzadko,
Choć wiosna, liść twój więdnie». Ta odpowiedziała:
«Alboś chrząszczów, gąsienic nigdy nie widziała?
I tobie się wydarzyć może pora taka.
Każde drzewo, sąsiadko, ma swego robaka.»




 Ignacy Krasicki

Bajki nowe
Wilczek



Wilczek chowany zrobił się grzecznym,
    Bezpiecznym.
Jegomość pieścił, jejmość go pasła,
    Przywykł do mleka i masła.
    Hoży, dogodny,
    Wilczek był modny.
Nieszczęściem kurczę zaszło mu drogę.
Chęć: zjem to kurczę; skrupuł: nie mogę.
    Więc chciwy, trwożny a czuły,
    Gdy się biedził ze skrupuły,
    Jakoś w tej walce gorącej
    Zjadło się kurczę niechcący.
Po kurczęciu kogutek, po kogucie kura —
    Przemogła rozum natura.
Zresztą poszedł do lasa, a wpadłszy w manowce
Ów wilczek stał się wilkiem, gryzł gęsi i owce;
    Aż go na koniec w jamie dostali.
    Najciężej zacząć, pójdzie się dalej.




 Ignacy Krasicki

Bajki nowe
Wilczki



Pstry jeden, czarny drugi, a bury najmniejszy,
Trzy wilczki wadziły się, który z nich piękniejszy.
    Mówił pierwszy: „Ja rzadki!»
    Mówił drugi: «Ja gładki!»
Mówił trzeci: «Ja taki jak i pani matka!»
    Trwała zwadka.
    Wtem wilczyca nadbiegła;
    Gdy w niezgodzie postrzegła:
    «Cóż to — rzecze — same w lesie
    Wadzicie się!»
  Więc one w powieść, jak się rzecz działa.
    Gdy wysłuchała:
«Idzie tu wam o skórę — rzekła — miłe dzieci,
    Która zdobi, która szpeci.
Nasłuchałam się tego już to razy kilka,
    Nie przystoi to na wilka
    Wcale.
    Ale
    Jak będziecie tak w kupie
    Dysputować się, głupie,
    Wiecie, kto nie zbłądzi?
Oto strzelec was pozwie, a kusznierz was osądzi».




 Ignacy Krasicki

Bajki nowe
Wilk i baran



Pragnieniem przymuszeni, raz do jednej strugi
Pierwszy wilk pić był przyszedł, a baranek drugi;
Stanął po nim. Wilk: «Po co ty mi mącisz wodę?»
Baranek: «Do mnie płynie». Wilk: «Ja ci dowiodę,
Żeś przed sześciu miesięcy…» «Mam tylko pół czwarta».
«Może, lecz twoja matka na wilki zażarta». I zjadł go.
Kiedy przemoc do niecnoty zajdzie,
Grzech się uświątobliwi i przyczyna znajdzie.




 Ignacy Krasicki

Bajki nowe
Wino szampańskie



Niezłe to bywa czasem, co przymusi.
Mruczało wino, iż go czopek dusi,
    I żwawe wielce,
    Wrzało w butelce.
I póty wrzało, aż go się pozbyło.
    Ale cóż się wydarzyło?
    Przez połowę wyleciało,
    Co zostało, wywietrzało:
    Aż na koniec własnym czynem
    Poszło w ocet, bywszy winem.




 Ignacy Krasicki

Bajki nowe
Worki



    Nie patrzajmy na wzorki.
    Zeszły się raz dwa worki:
    Pozłacany
    I skórzany,
    Pozdrowiwszy się wdzięcznie,
    Rzekł złoty: «To niezręcznie,
    Iżeś skórzany
    I obszarpany,
    Gdy patrzę na cię,
    Żal mi cię, bracie».
  «Choć ja u kupca, ty między pany —
    Rzekł mu skórzany —
    Ani się troszczę,
    Ani zazdroszczę.
Owszem, mnie cię żal, bracie, żeś choć złoty, głupi.
Nie ten dobry, co błyszczy, ale ten, co kupi».




 Ignacy Krasicki

Bajki nowe
Wóz z sianem



    Przy powrozie
    Na wozie
    Wielki ciężar konie wlekły,
    Więc sobie rzekły:
    «Aby naszą pracę skrócić:
    Starajmy się wóz wywrócić».
    I tak się stało:
    Siano się w wodzie zmaczało.
    Ale czego nie dociekły,
Cięższe, bo zmokłe, do domu przywlekły.
    A nim wyschło bywszy w wodzie,
    Pracowały trzy dni w głodzie.




 Ignacy Krasicki

Bajki nowe
Wróbel



Wróbel pstry, iż był cudem pomiędzy szaremi,
    Ledwo się tykał ziemi,
Tak był zhardział; rozumiał bowiem, iż nad niego
    Piękniejszego
    Natura wydać nie zdoła
  Nie tylko wróbla, ale i sokoła.
Gdy więc wszystkimi gardził, rzekł mu jeden z szpaków:
«Kto jest pierwszym wśród wróblów, nie jest pierwszym z ptaków».




 Ignacy Krasicki

Bajki nowe
Wyrok



Czy nos dla tabakiery, czy ona dla nosa,
Była wielka dysputa ze starym młokosa,
Na złotnika sąd przyszedł; bezwzględny a szczery
Dał wyrok nieodwłocznie: «Nos dla tabakiery!»




 Ignacy Krasicki

Bajki nowe
Wyżeł i brytan



Wyżeł, czołgacz podchlebny, zdrajca skryty w duchu,
Chcąc się panu przymilić stawał na podsłuchu
I nosił raz w raz plotki, układny i tajny,
Jak to jemu podobnych obyczaj zwyczajny,
Wtem złodziej, co na dobrą porę w nocy czekał,
Nakarmił wyżła skrycie i wyżeł nie szczekał;
A gdy i brytanowi przysmaczka użyczył,
Rzucił wierny pieczenia, złodzieja skaleczył.
Uciekł ten; wyżeł pobiegł tymczasem do pana,
Dzikim, wściekłym zabójcą mianował brytana.
I wypchnięto go z domu; a złodziej skradł w nocy.
Poznał pan poniewczasie, jak był ku pomocy
Ów, którego wypędził, więc nazad powrócił,
A wyżeł zdrajca, co się lizał, bałamucił,
Gdy na nowo zamyślał, jak kogo uwięzi,
Zyskał, czego był godzien: uwiązł na gałęzi.




 Ignacy Krasicki

Bajki nowe
Wyżeł i brytan II



Pan strzelił, trafił kaczkę, pies dostał i dobił,
A gdy postrzegł brytana, który nic nie robił,
    Zgrzytnął zębami:
    «My tylko sami,
    Wyżły legawe,
    Dajem wam strawę,
    A wy śpicie, leniuchy».
    «Patrz na moje łańcuchy —
    Rzekł brytan, stróż domowy —
    Gdy ty idziesz na łowy,
    Ja nic wprawdzie nie robię;
    Ale gdy w nocnej dobie
    Do wczasu się sposobisz
    I nic wówczas nie robisz,
    Ja, uwolnion z łańcucha,
    Czyniąc urząd podsłucha,
    Gdy wyręczam kolegę,
    Pana, ciebie, dom strzegę».




 Ignacy Krasicki

Bajki nowe
Żaby i bocian



Dobrze było w Atenach, kiedy wolność była.
Ale gdy się w rozwiązłość z czasem przemieniła,
A każdy z nich jedynie na zysk własny godził,
Posiadł władzę Pizystrat i wszystkich pogodził.
    Więc w rozpacz, lecz poniewczasie,
    Niewola uprzykrzyła się.
  A gdy się o tym Ezop dowiedział,
    Taką im bajkę powiedział:
    Zachciało się żabom pana.
    Od wieczora więc do rana
    Do Jowisza krzeczały,
    Żeby króla dostały.
    Dał im pieniek — padł z hałasem.
    Przestraszone, nawiasem
    Z początku się przybliżały,
    Ażeby króla poznały,
    I znalazły z podziwieniem,
    Iż król jegomość był pieniem. Skoro się to rozgłosiło,
    Co tylko w bagnie żab było,
    Dogadzając ciekawości
    Szły do króla jegomości.
    Zrazu przystąpić się bały,
    Dalej na niego skakały.
    Gdy do woli wyszydziły,
  O innego Jowisza prosiły.
  Dał im bociana; a ten, niesłaby,
  Jak się zawinął pomiędzy żaby,
  Na przywitanie zjadł z pół tuzina.
  Gdy się wrzask z płaczem żab nędznych wszczyna,
Rzekł Jowisz: «Pogardzając zbyt dogodnym stanem,
Skakałyście na pieniek — skaczcież przed bocianem».




 Ignacy Krasicki

Bajki nowe
Zajączek



    Już pora miła
    Wiosny wschodziła;
    Młode gałązki
    Szły na zawiązki,
    Trawki bujały:
    Zajączek mały
    Cieszył się wiosną.
Mruczał jednak na trawki, że tak prędko rosną.
    Bo dla takiej odmiany
  I widzieć nie mógł, i nie był widziany.
Gdy je więc wydeptywał, po łące igrając,
    Rzekł stary zając:
«Zetną trawki, ty wzrośniesz i gdy się czas zmieni,
Na to, co w wiośnie pragniesz, zapłaczesz w jesieni».




 Ignacy Krasicki

Bajki nowe
Ziemia i potok



Potok nagle wezbrany z szumem się zapieniał,
A gdy groble przerywał, drzewa wykorzeniał,
    Zalewał pola,
    Wzmogła się rola.
    Po hałasie,
    W krótkim czasie,
    Kiedy mu wody coraz ubywało,
    Z rzeki stał się strużką małą;
    I ów, co huczał,
    Mruczał
I wymawiał niewdzięczność z siebie sprawnej roli,
Iż go nie żałowała w tak srogiej niedoli.
«Prawda, żeś mnie zasilił, kiedym była spiekła —
    Rzekła —
Lecz przypadkiem wspomogłeś rwąc brzegi twą wodą.
Nie jest to dobrodziejstwem, co jest z cudzą szkodą».