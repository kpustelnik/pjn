Pola Braun

List do Warszawy



Ledwo tylko w baraku się zamyślę,
Wpatrzona w okno przez mgłę upartych łez,
Wnet o Warszawie marzę i o Wiśle,
I tak mi smutno, i nie wiem, co mi jest.

    A właśnie wczoraj przy kubku czarnej kawy,
    Czarnej, jak moja utrapiona myśl,
    Ktoś stanął przy mnie: „Daj list do Warszawy,
    Pośpiesz się tylko, wyjeżdżam dziś”.

    Ref. Warszawo, cóż ci napiszę,
    Warszawo w gruzach, Warszawo w krwi,
    Rytm twoich ulic czy znów usłyszę?
    Matczyny grodzie, smutno mi.

    Warszawo moja ukochana,
    Czy twa piosenka — to kuli świst?
    Syreno dumna, wytrwaj w kajdanach,
    Na sercu połóż ten mój list!

Pragnę przypaść do gruzów twoich ulic,
Całować mury, do serca je przytulić…
Mój grodzie sentymentalny,
Miasto młodości i pierwszych drżeń.
Powrócić kiedyś na Plac Teatralny
W pierwszy słoneczny wolny dzień!

Pomyślcie sami, już kilka dni potem
List z Warszawy przywieziono mi.
List bez adresu i bez adresata,
Pisany łzami pod grozą wrażych luf
W płonących bombach, lontach i granatach,
A w liście było tylko kilka słów.

Ref. Warszawa czeka cię wierna,
uparta, mocna jak miejski bruk.
Choć męka walki jest bezmierna,
Choć nęka obcych butów stuk,
Warszawy zroszonej łzami
Nie zniweczy ogień ni wroga trud,
Ni obcy plakat murów nie splami,
Bo pod plakatem stary bruk.

    Będziesz cegły ugniatać własnym potem,
    Z tych cegieł miasto powstanie nowym lotem,
    Więc nie bądź sentymentalny,
    Spędź z czoła smutek i gniewu cień!
    Powrócisz znowu na Plac Teatralny
    W pierwszy słoneczny wolny dzień.