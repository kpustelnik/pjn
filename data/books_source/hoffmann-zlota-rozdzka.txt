Heinrich Hoffmann

Złota różdżka
Czarne dzieci
tłum. nieznany



Raz młody Murzyn, jak węgiel czarny,
Nie dla podziwu dziatwy figlarnej,
Ale jak wszystkie ludziska boże,
Wyszedł na spacer w swobodnej porze.
Słońce parzyło, on dbał o zdrowie,
Więc aby mózgu nie spalić w głowie,
Wiedząc, że bieda, kiedy kto chory,
Rozpiął parasol z zielonej mory
I szedł na miasto spokojnie, z wolna.
Aż go spostrzegła dziatwa swawolna:
Pawełek, filut największy w świecie,
Jaś w papierowym swoim kaszkiecie

I Staś z obwarzankiem w ręku:
Psotnych dzieci złym zwyczajem,
Popychając się nawzajem,
Juże za nim pomaleńku,
Już wyśmiewać się z Murzyna,
Jakby jego była wina,
Że od nóg do samej głowy
Czarny był, jak hebanowy.
Więc chichocząc się zawzięcie,
Mała trójka w głos powtarza:
«Hej! Ten pan był w atramencie,

Wylazł prosto z kałamarza»
Aż tu na szczęście czarnego pana
Zjawia się postać niespodziewana,
Ogromny olbrzym, czarodziej stary,
Przy nim kałamarz potężnej mary.
«Cicho mi! — wrzasnął. — Cyt! Swawolniki!
Cóż to za śmiechy? Cóż to za krzyki?!
Czyż Murzyn winien, czy wam zaszkodził,
Że się czarniejszym od was urodził?!»
Lecz chłopcy zamiast odejść z pośpiechem,
Jeszcze głośniejszym wybuchli śmiechem.

«Tego nadto — krzyknął stary —
Nieposłusznym trzeba kary!»
Chwyta wszystkich trzech za włosy
I choć krzyczą wniebogłosy,
Olbrzym na to nie uważa,
Wszystkich buch! do kałamarza.
Aż psotniki w jednej chwili
    Atramentu się napili

Toż tam było płaczu wrzasku!
Teraz patrzcie na obrazku:
Chłopcy za Murzynem biegą,
A czarniejsi są od niego
I kruk ponad nimi leci,
Kracząc:«Brzydkie, czarne dzieci!»
Tak się wszystkim malcom stanie
Za niesłuszne wyśmiewanie.




 Heinrich Hoffmann

Złota różdżka
Jędruś gapa
tłum. nieznany



Był to sobie Jędruś mały,
Dzieci gapiem go nazwały,
Bo się gapił wciąż do góry,
To na dachy, to na chmury,
A co przed nim, nie dbał o to,
Lazł na oślep w śmiecie, w błoto,
Nie uważał nic przed siebie,
Tylko patrzał het! po niebie.
Raz gdy z głową w tył zadartą,
Z gębą wzdłuż i wszerz otwartą,
Szedł nasz Jędruś zagapiony
Na gołębie czy na wrony,
Ani widział nicdobrego,
Że pies biegł naprzeciw niego.
Nikt nie krzyknął: «Strzeż się, mały!»
On też lazł jak ociemniały,
Aż pies wplątał się pod nogi,
I buch! oba w środku drogi.
Innym razem nasz ciemięga,
Znów oczami do chmur sięga,
Liczy gwiazdy czy też ptaki,
Co w powietrzne lecą szlaki.
Łatwo postrzec z niedaleka,
Że na ziemi płynie rzeka,
Ale Jędruś nie przed siebie,
Tylko patrzy het! po niebie;
Ot! Już z gapiowatą miną,
Jedną nóżką nad głębiną!
Młode rybki, przestraszone,
Uciekają w różną stronę,
Każda się swej mamy pyta:
«Co ma znaczyć ta wizyta?»
Bo kogóż nie dziwi w świecie
Takie nieuważne dziecię?
Jędruś gapia ciął po niebie,
A teraz się w wodzie grzebie.
Szczęściem chłopi go dostrzegli,
Na ratunek wnet przybiegli,
Uchwycili i po chwili
Gapia z wody wydobyli.
Teraz patrzcie, drodzy moi!
Kto nad rzeką smutnie stoi,
Czy to Jędruś, czy kto drugi?
Po nim woda płynie w strugi,
Na kaftanik nowiuteczki,
Na buciki, na majteczki.
Aj! Zmokł Jędruś niesłychanie,
Smutne, smutne miał śniadanie!
A cóż robią rybki młode?
Wypłynęły ponad wodę
I śmieją się bez litości
Z przemokłego jegomości.
Bo też Jędruś, powiem szczerze,
Tak wygląda, że śmiech bierze,
Trzęsie sie — a książki z teką
Płyną sobie het! daleko!




 Heinrich Hoffmann

Złota różdżka
O Juleczku, co miał zwyczaj ssać palec
tłum. nieznany



«Ja wychodzę po ciasteczka»
Rzekła mama do Juleczka.
«Sprawiajże się tu przykładnie.
Nie ssij palców, bo nieładnie.
Bo kto palec w buzię tłoczy,
Zaraz krawiec doń wyskoczy
Z nożycami, zły okrutnie,
I paluszki nimi utnie».
Julek przyrzekł słuchać mamy,
Lecz nie wyszła jeszcze z bramy,
A już nieposłuszny malec
Myk do buzi duży palec!

Wtem ktoś z trzaskiem drzwi otwiera,
Wpada krawiec jak pantera
I do Julka skoczy żywo.
Nożycami w lewo, w prawo,
Uciął palec jeden, drugi,
Aż krew trysła we dwie strugi.
Julek w krzyk, a krawiec rzecze:
«Tak z nieposłuszeństwa leczę!»
Wraca mama. Aj! Wstyd! Bieda!
Juleczkowi ciastek nie da,
Bo kto mamy nie usłucha.
Temu dosyć bułka sucha.
Płacze Julek, żal niebodze,
A paluszki na podłodze.




 Heinrich Hoffmann

Złota różdżka
Okropna historia z zapałkami
tłum. nieznany



    Była to wieczorna pora,
Wyjechali wszyscy z dwora,
W domu tylko pozostała
Z śliczną lalką Kasia mała.
Więc jak koza pląsa, bryka,
Od kącika do kącika,
To zaśpiewa, to podskoczy.
Wtem pudeło małe zoczy.
    Pochwyciła,
    Otworzyła,
W nim zapałek pełno było.
    Myśli sobie:
    «Wiem, co zrobię!
Będę mieć zabawkę miłą.

Nikt nie patrzy, jestem sama,
Pozapalam je, jak mama!»
Miauczek z Mruczkiem, mądre koty
Wyciągnąwszy łapki w górę,
Proszą: «Kasiu! Nie czyń psoty.
Miau, miau! Bo usłyszysz burę,
Rzuć zapałki, bój się Boga!
Bo się spalisz, Kasiu droga!»
Na głos kotków Kasia głucha
Sprawia figle niesłychane,
Wciąż zapałki trze o ścianę,
Cieszy się, że ogień trzaska.
Ot! Zajrzyjcie do obrazka!
Miauczek z Mruczkiem, mądre koty,
Znów do Kasi łapki w górę:
«Miau, miau! Kasiu! Nie czyń psoty,

Miau! Miau! Bo usłyszysz burę:
Mama ruszać zabroniła,
Bo się spalisz, Kasiu miła!»
Ale rada — nic nie nada:
Kasia kotków ani słucha.
Wtem na suknię iskra pada,
Z iskry płomień wnet wybucha
    I podskoczy do warkoczy;
Pali rączki, nóżki, włosy,
Pali buzię, nosek, oczy.
Kotki wrzeszczą w niebogłosy:
Miau! Miau! Gwałtu! Kasia gore,

Miau! Ratunku, aby w porę!
Z sikawkami śpiecznie, żywo.
Gasić Kasię nieszczęśliwą!
Miau! Miau! Miejcież zmiłowanie,
Bo i śladu nie zostanie!»
    I zgorzała Kasia cała,
    Garść popiołu pozostała
I trzewiczki jeszcze stoją,
Smucą się nad Kasią swoją!
Miauczek z Mruczkiem już nie skaczą,
Oni także Kasi płaczą:
«Gdzie panienka nasza? Miau!
Gdzie jej biedna mama? Miau!»
I tak płaczą nad dzieciną,
Że strumieniem łzy im płyną.




 Heinrich Hoffmann

Złota różdżka
Pawełek Wiercipięta
tłum. nieznany



«Czy ci się choć raz powiedzie
Siedzieć grzecznie przy obiedzie?
Czy nie będziesz się, Pawełku,
Choć raz huśtać na krzesełku?
Czyż potrzebna dyscyplina?»
Tak zapytał ojciec syna,
A mamunia w strachu cała,
Tylko drżała i milczała,
Tylko z boku na Pawełka
Spoglądała przez dwa szkiełka.
Lecz synkowi nic nie nada:
Ani groźba, ani rada;
Kręci się na wszystkie strony,
Dokazuje jak szalony
I potrąca stół nogami,
Aż rosołem obrus plami.
«Czyś słyszał?» znów ojciec w złości
Do małego jegomości.
Ale już za późno było,
Z posłuszeństwa syn wyzuty,
Kręcił, huśtał się dopóty,
Aż się krzesło przechyliło
I Pawełek buch! na ziemię:
I padając obrus chwyta,
Ściąga wszystko, aż go w ciemię
Uderzyła szklanka zbita!
Obiad cały doskonały
    Leguminka,
    Flaszka winka
I Pawełek w wielkiej trwodze
Pod obrusem, na podłodze.
Ojciec krzyczy w wielkim gniewie,
Gdzie Pawełek, wcale nie wie,
A mamunia w strachu cała,
Tylko drżała i milczała,
Tylko z boku na Pawełka
Spoglądała przez dwa szkiełka.
Aż tu ojciec daje susa,
Łap Pawełka spod obrusa,
(Kto nie wierzy, jeśli łaska,
Niechaj zajrzy do obrazka)
«Wyłaź, mały ty ladaco!
Patrz, coś zrobił z moją pracą!
Zbite szklanki i talerze,
Obiad na nic, aż złość bierze!»
I ukarał ojciec syna,
Aż trzeszczała dyscyplina,
A mamunia w strachu cała,
Tylko z boku na Pawełka
Spoglądała przez dwa szkiełka.




 Heinrich Hoffmann

Złota różdżka
Przygoda złego Józia
tłum. nieznany



Józio był to zły ladaco,
Wszystkim płatał psot tysiące:
Bił lokaja, bił służące,
Koty, psy, choć nie miał za co,
Łowił muchy do pudełka
I obrywał im skrzydełka,
I zabijał śliczne ptaszki,
Łamał meble dla igraszki,
    Darł książeczki
    W kawałeczki,
Nawet bił, choć go pieściła,
Niańkę, co go wykarmiła! —
Raz, gdy na podwórku był,
Piesek wodę z miski pił.
Hejże! Psotnik do biczyka
I po cichu się przemyka,
I zbił pieska, co miał sił.
Bez przyczyny dręczyć — grzech!
Piesek zawył — Józio w śmiech
I po śmiechu często łzy —
Piesek mądry myśli sobie:
«Kiedy Józio taki zły,
To i ja mu na złośc zrobię».
I nim ruszył w swoją drogę,
Piesek Józia łap za nogę:
«Masz za moje, teraz skacz!»
Krew trysnęła, Józio w płacz:
«Gwałtu! Boli!» — spuchła nóżka,
Położono go do łóżka,
Nie mógł ruszyć się, jak kloc,
Ani zasnąć całą noc.
Przyszedł doktor i z apteki
Przyniesiono gorzkie leki.
Biedny psotnik, aby żyć,
Choć niedobre, musiał pić;
Dano obiad, piesek siadł
I za Józia wszystko zjadł.
Oj! Od złości strzeżcie się,
Bo złym zawsze bywa źle!




 Heinrich Hoffmann

Złota różdżka
Staś straszydło
tłum. nieznany



    Co za grzywa!
    Strach porywa!
    I paznokcie
    Na dwa łokcie!
Coś pół konia — coś pół kota.
Jak się zowie ta brzydota?
Ta brzydota Staś się zowie,
Co rodzicom truje zdrowie,
Przez rok nie dał pokojowej
Strzyc paznokci — czesać głowy;
Toteż postać dzisiaj zbrzydłą
Gdy ukaże na ulicy,
Zaraz krzyczą ulicznicy:
    «Staś niegrzeczny,
    Staś straszydło!»




 Heinrich Hoffmann

Złota różdżka
Straszny przypadek z parasolem
tłum. nieznany



Gdy w czasie słoty
Wicher i grzmoty,
Słońce nie świeci,
Deszcz jakby z rynny,
To w domu dzieci
Siedzieć powinny.
Lecz Grześ inaczej
Tę rzecz tłumaczy,
Mamy nie pyta,
Parasol chwyta
I w deszcz po dworze
Zmyka, jak może,
A wiatr powiewa,
Aż zgina drzewa,
W parasol dyma,
Grześ mocno trzyma,
Więc go do góry
Niesie pod chmury.
Grześ z parasolem
Leci nad polem.
Już o obłoki
Zbił sobie boki,
Czapka rogata
Nad nim ulata.
Już ich wysoko
Nie dojrzy oko:
Grześ w górze znika,
Nie ma psotnika!
Nazajutrz rano
Wszędzie szukano;
Trudno rzec śmiało,
Co się z nim stało,
Bo kara Boża
Tam, gdzie swawola:
Nie ma Grzegorza,
Ni parasola!