Wanda Ewa Brzeska

Pochwała Niemca
Ballada dwugłosowa





Panu Arkadiuszowi Mirkowiczowi

— Zwiń swe szkice, mistrzu budowlany,
Rzesza ceni wysiłki twe szczere!
    — Nie czas na spoczynek! Na rano
    Ma być gotów baraków szereg!

— Gdzież on stanie? Gruz ledwie zwalono,
Garść popiołu z polskich kamienic!
    — Już pracują więźniowie z Fordonu!
    Z Montelupich, z Pawiaka zwiezieni!

— Dość na dzisiaj! Już zbliża się ranek!
Za swą pilność masz — tkaczu — odznaki!
    — Cóż mi z tego! Treblinka, Majdanek
    Wciąż wołają o moje pasiaki!

— Spocznij chwilę — kotlarzu — przy ścianie,
Jak parują twe kotły na widłach!
    — Na jutro mam termin! Sto wanien
    Zamówiła fabryka mydła!

— Stukasz młotkiem — rymarzu — jak dzięcioł!
Dość naciąłeś tych pasków ze skóry!
    — Nie tak łatwo sto pejczów zakręcić
    I na termin dostarczyć za mury!

— Dzień dogasa — niemiecki kowalu —
Mógłbyś w kąt już żelastwo to cisnąć!
    — To nie jest tak proste! Na pale
    Las szubienic czeka nad Wisłą!

— Pot ci spływa niby krople laku!
Już tym zamkom — ślusarzu — daj pokój!
    — Nie dla mnie wywczasy! Brak haków
    Niezliczonym pawiakom naokół.

— O kant biurka — doktorze — już trącasz!
Ze zmęczenia się słaniasz. Tyś chory!
    — Ach, na cyklon już od miesiąca
    Krematoriów czekają komory!

— Psy niemieckie! Ty, Rolfie! Gdzie lecisz?!
Czas już wracać z panami do domu!
    Jak to? Setkę żydowskich dzieci
    Trzeba w pyskach odnieść do komór!

— Dokąd biegniesz, niemiecki feldfeblu?
Zapał w oczach młodzieńczy ci płonie!
    — Obejmuję dziś funkcję zaszczytną
    W egzekucyjnym plutonie!

— Dokąd śpieszysz, dzielny robotniku?
Dokąd wieziesz tysiące łopat?
    — Na przyjęcie grobów masowych
    Trzeba całą Polskę przekopać!

— Kim jesteście, chłopcy z pochodniami,
Od żagwi płonących różowi?
    — My świat z czterech stron podpalimy,
    Aby radość sprawić Wodzowi!