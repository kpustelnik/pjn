Jan Kasprowicz

Z wichrów i hal, Z Alp
Na jeziorze Czterech Kantonów






I

Rozbłękitnioną płyniemy topielą…
Na jej zwierciadło snać się niebo zwali,
Ciężkie od blasków, co się po nim ścielą,
Lejąc szmaragdy wkroś stopionej stali.

Naokół góry, naodziane zielą
Marzących świerków, kąpią szczyty w fali;
Czasami śnieżne kopy się zabielą,
Lub zaczernieją granity w oddali.

Wietrzyk zawiewa i wraz z szumem wody
Duszę sennymi melodiami pieści,
W żar jej piekący słodkie niosąc chłody.

I głębia, pełna tajemniczych wieści,
Ciągnie ją k'sobie na nieznane gody —
Precz od trosk ludzkich, od ludzkiej boleści.




II

Barwami tęczy jezioro się mieni:
Słońce południa stapia się w lazury,
W szmaragd i turkus w tej wodnej przestrzeni,
W złota ciecz skrzącą, w rubinów purpury.

W fioletowe mgły spowite góry,
W wstęgach śniegowych, w podszyciu zieleni,
By koronkowe, Raj więżące mury,
Z swych tajemniczych wabią nas półcieni.

Przestworza cisza przedziwna zalega…
Czasem głos ludzki zerwie się znad brzega
Pieśnią wesołą, lub się głuchym gwarem

W statku zagnieździ. Ale duch nie słyszy,
Co mówią ludzie: zbratany z bezmiarem,
Światłem i falą płynie w Raj tej ciszy.




III

Majestatyczne, opieśnione wody!
Skalne olbrzymy strzegą waszej toni,
Z której promienny wyszedł duch swobody,
Co ludzkiej piersi od spodlenia broni.

Cóż, że się zbiera naokół ich skroni,
Którą srebrzyste opasały lody,
Burza szalona? Grom się z niej wyłoni,
By w nic się rozbić o kamienne grody.

O święte fale! niech ten duch wasz w mojej
Spragnionej piersi będzie na kształt zdroi,
Które w rozpaczy dniach laska Mojżesza

Z skał wydobyła — tą cudowną mocą,
Co zbawia ludy; niech walczących rzesza,
Czerpiąc z tych źródeł, nie padnie przed nocą.




IV

Negacjo życia, znikczemniała, marna,
Wiążąca ducha, co się rwie w błękity,
Jako te śniegiem naodziane szczyty,
Które powstrzymać pragnie chmura czarna

W pięciu się dumnych ich turni!… Nie powiem,
Choć się zbudzona wyobraźnia sili,
Co dziś jest we mnie — to jedno, że zdrowiem
Pierś ma oddycha w tej wspaniałej chwili.

Negacjo życia, stwarzająca karły!
Wobec tych cudów wielkiego Żywota,
Co płodzi granie i głębie jeziora,

Gaśnie twych oczu szklannych blask umarły,
Znika oblicza twego bladość chora,
Bo Raj przed tobą otwiera swe wrota…




V

Wlokła się dusza z skrzydły zmęczonemi,
Smętna i z skargą na ten los, co łamie
Wszystkie szlachetne wysiłki tej ziemi,
Pragnącej spocząć aż tam! w Raju bramie.

Zdawało jej się, że w piekielnej chemii
Nędz i walk ludzkich apostazji znamię
Wyniesie z sobą, że ją krzyk oniemi
Kupczących w świętym człowieczeństwa chramie.

I z rezygnacją swój bardon wojenny,
Jak zagaszoną rzuciła pochodnię,
Myśląc, że na nic pieśń się już nie przyda.

A dziś znów powiał nad głową półsennej,
Broniąc jej z pola uchodzić niegodnie,
Urok Przyrody i duch Winkelryda.




VI

O duchu boży, z wirchów tych krzesanic,
Z wód tych głębiny do tak bujnych lotów
Przynaglający człowieka, że za nic
Ma one drogi, skąd nie ma powrotów!

Gdzież twa ojczyzna? Nie uznajesz granic,
Kreślonych ręką zuchwałych despotów:
Do piersi ludzkich, jak do swych kochanic,
Schodzisz z miłością, tam masz dom swój gotów.

W blaskach południa, w sinych mgłach północy,
Co się zwieszają nad zmrożoną ziemią
Ciężkim ołowiem, twoje iskry drzemią.

Ale jak długo nieraz świat ten czeka,
Byś je rozżegnął tchem swej wielkiej mocy
I ich płomieniem rozgrzał pierś człowieka!




VII

Wiej, płyń — nie przejdzie ten twój ruch bezpłodnie,
Tocz się, pierś ludzką swem tchnieniem rozpieraj,
Pokoju ciche przybytki otwieraj,
Koj miłująco, pieść i głaszcz łagodnie.

A jeśli trzeba, Samsona pochodnie
Rozpal, na kłamstwo żelazem nacieraj,
Mów „żyj!” jednemu, drugiemu „umieraj!”
Aż wzniesiesz cnotę, a zniweczysz zbrodnię.

Niejedno zginie, co, na pozór żywe,
Od dawna stoi nad śmierci krawędzią,
Bo nie chce wchłaniać twych światła potoków…

Wszystko, co spełnisz, cne i sprawiedliwe:
Wszakże ty jeden masz prawo być sędzią
I wykonawcą swych świętych wyroków…




VIII

Cóż, że w zamęcie dziejowych orkanów,
Gdy się nad światem stęsknionym rozjarzy
Blask twój, wiew jakiś przygasi go wraży,
Jęk budząc nowy śród zdeptanych łanów?

Cóż, że z twej klęski szydzi śmiech szatanów,
Aż nawet w sercu natchnionych pieśniarzy,
Twojej świątyni stróżów i kapłanów,
Wiarę w twą siłę mróz zwątpienia warzy?

Przemijający to tryumf, choć wieki,
Płodne w łzy gorzkie, w klątwę i w krwi rzeki,
Trwa nieraz orgia radości piekielnej.

Lecz czym są wieki w Żywota łańcuchu?
Czym chcą, niech będą, ty je przetrwasz, duchu,
Bo, idąc z Boga, jesteś nieśmiertelny!




IX

Na szare turnie cichy półmrok pada
I z wolna spływa po granitów zrębie,
Otula świerków rozwełnione stada,
Ściele po toni swe puchy gołębie.

Jakaś się chmurka ściera na skał zębie,
Wietrzyk tajemne wieści opowiada,
Seledynowe zasypiają głębie,
Nagich krzesanic zasypia gromada.

I oddech grani i oddech jeziora
W srebrne, powiewne, lekkie mgły się zmienia,
Chcące oplątać duszę w swoje sidła.

Lecz do spoczynku ona dziś nieskora:
Zrywa się naprzód bez lęku i drżenia —
Widać, że nowe przybyły jej skrzydła.




X

Żegnajcie wody! Z rozwartemi oczy,
Czujny, a świeży, duch mój precz ulata
Tam! gdzie się niebo ze szczytami brata,
Gdzie się lawina z hukiem gromów toczy.

Gdzie szumem kaskad groźny twórca świata,
Dech prabytowy, w wiecznych śniegach broczy —
W promieniach życia albo w śmierci mroczy —
Tam płynie dusza, w moc i hart bogata.

Żegnajcie wody! Wyżej! coraz wyżej
Pójdzie — do niebios granic się przybliży,
Przez skał urwiska, przepaściste lody,

Kogo tych waszych głębin wiew owionie:
Taką ma siłę duch, co wasze tonie
Wziął za mieszkanie — wielki duch swobody.




XI

Ozwał się z dolin dzwon i po przestworze
Srebrnymi dźwięki, jak po fali, płynie:
W tej uroczystej wieczoru godzinie
Pnie się po graniach, pełza po jeziorze.

Raz jeszcze dusza patrzy ku głębinie:
W półśnie się modli głębia i w pokorze
Turnie, opadłe na świerkowe łoże,
W półśnie się modlą na ten dzwon w dolinie.

Wokół przenika jakieś tchnienie boże
Tę kryształową wolności świątynię —
Dusza od modłów wstrzymać się nie może:

Cała się w ciszę półsenną owinie
I w uroczystym modli się wieczorze —
Z dzwonem, co echem gdzieś w bezmiarach ginie…




 Jan Kasprowicz

Z wichrów i hal, Z Alp
Na Teufelsbruecke






I

Czekamy słońca… Jedna wielka chmura
Świat pochłonęła i dżdżem w oczy bije
Wędrowcom, światła spragnionym; ponura
Mgła pierś nam ciśnie, chwyta nas za szyje,

Dreszcz wlewa w kości… Szarych kłębów góra
Zaległa przepaść, a wśród nich się wije
Z szumem i hukiem bielsza mgła… Wichura
Coraz to grubszy piętrzy wał i kryje

W dżdżystej kurzawie i tę bielszą wstęgę:
Huk tylko słychać, syk i szum w mgle ciemnej,
Kłąb tylko widać za kłębem — bez końca.

Cóż nam rozwieje dzisiaj tę potęgę
Chmur kotłujących? Byłbyż trud daremny,
Co nas tu przywiódł?.. Ach! czekamy słońca…




II

Mgły z mgłami wiodą jakiś straszny taniec,
Hukiem i szumem mgła im w takt przygrywa;
W krąg cały przestwór — istny rozpasaniec —
Przy tej muzyce w mgławych pląsach pływa.

Nic nam innego promienny kaganiec
Nie wskaże dzisiaj? Patrz! patrz! mgieł przędziwa
Rwą się — z ich głębin czarny, skalny szaniec
Swoje potworne czoła wydobywa:

Wśród opoczystych ścian żelazne bramy,
Nad nimi lufy armatnie „Witamy”
Szepcą z otworów… I jeden i drugi

Zjawia się żołnierz, warowni obrońca…
A tam odsłonią krzyż wilgotne smugi,
W dżdżach wykąpany… Ach! czekamy słońca…




III

Huk, szum i syki i mgła czarnopłowa,
Pochłaniająca cały świat… Z jej toni
Naraz się widmo straszliwe wyłoni,
Z mgieł ma ramiona i z mgieł jego głowa.

Słania się, rośnie… Któż to, co się chowa
W tych czarcich pianach? co te chmury goni?
Patrz! jakaś czerwień ocieka mu z dłoni:
Krew z dżdżem zmieszana… To duch Suworowa!

Słania się, rośnie, falą mgieł się zbliża,
Gdzie na opoce bieleje znak krzyża,
Staje i rzęrzy: „Jam jest twój obrońca!”

A krzyż na zimnym, zwilgotniałym złomie,
Wpół przysłonięty, leży nieruchomie…
Mrok się powiększa… Słońca! słońca! słońca!…




 Jan Kasprowicz

Z wichrów i hal, Z Alp
Jungfrau






I

Granitów srebrny zrąb
    w przewiewnych fioletach,
Na czole mając tkań,
    sprzędzoną z śniegów mlecznych,
Pnie się w niebieską głąb
    po mgieł sinawych grzbietach,
By symbol wiecznych trwań
    i prawd strzelistych, wiecznych.

Nie wstrząśnie żaden grom
    tą Jungfrau niebopienną,
Ni halny wichr, co bór
    za jednym tnie zamachem:
Zaledwie lodu złom
    gdzieś strąci w toń bezdenną,
Lub zwinne elfy gór,
    kozice, przejmie strachem.

Tak stoi wieków wiek
    ten prawd strzelistych, wiecznych
I wiecznych symbol trwań,
    choć w przepaść gdzieś bezdenną
Grom strąca lodu zwał,
    las ginie, giemza kona.

Przy szumie kaskad, rzek,
    w powodzi skier słonecznych
Tak przędzie sobie tkań,
    ze śniegów tkań promienną,
Milczących pani skał,
    ta Jungfrau niewzruszona.




II

Wsłuchany w dźwięki dum,
    płynących z cierpień harfy,
Z pragnieniem wiecznych prawd,
    z wiecznego żądzą bytu
Manfredów idzie tłum,
    gdzie Jungfrau z chmurnej szarfy
Śnieżysty przędzie haft
    na skroniach swego szczytu.

Stanęły u jej stóp
    prometejowe rzesze,
Z rozdartych leją łon
    ból świata i ból własny:
„Gotuje–li nam grób,
    czy z głazów swych wykrzesze
Niszczący wszelki skon
    żywota promień jasny?”

Tak płynie dźwiękiem harf,
    które wiecznego bytu
I wiecznych żądzą prawd
    Manfredów stroją rzesze,
Rozpacznych odgłos mąk,
    pijących krew im z łona.

A Jungfrau z chmurnych szarf
    na skroniach swego szczytu
Śnieżysty przędzie haft
    i mgławy włos swój czesze
Na nieb bezbrzeżny krąg
    i milczy, niewzruszona.




III

Wiecznego trwania znak,
    wiecznego symbol życia
Zarzucił mgławy kask
    na promieniste oczy;
Kamienny ginie szlak
    śród śnieżnych chmur pokrycia,
Słoneczny gaśnie blask,
    co lśnił po grzbietach zboczy.

„Ledwie w połowie dróg!
    Za stadem giemz bez drżenia
Biegliśmy, a tu lód
    i mgły i wiew mogilny!
Kto zbawi, Czart czy Bóg?
    O mocy Przeznaczenia!”…
Tak on Manfredów ród
    w rozpaczy łka bezsilnej.

Z wolna się wieczny byt,
    znak wiecznych prawd z tej mroczy
Dobywa: chłodny blask
    skał nagość opromienia…
Wędrowców zginął ślad…
    Tam! nowe spieszą grona…

I strojna w śnieżny szczyt
    i w wieńcu śnieżnych zboczy
Zrzuciwszy chmurny kask,
    z spokojem Przeznaczenia
W bezkresny patrzy świat
    ta Jungfrau niewzruszona…




 Jan Kasprowicz

Z wichrów i hal, Z Alp
Na lodowcach Aletschu





Towarzyszowi podróży,
dr. J. Czerniakowi.




I

Śniegu i lodu srebrzyste bezmiary,
Wśród nich, jak wyspy, straszne sterczą złomy;
W górze niebieskich kryształów ogromy,
Rozpłomienione słonecznemi żary.

Fioletowe zniknęły opary —
I wzrok nasz, cudów przedwieku łakomy,
Ma tuż w nagości dziewiczej widomy
Znak bożej siły, źródło wielkiej wiary.

I z ciał tych naszych, zawisłych bezwładnie
Na opoczystych urwiskach, ulata
Duch, zachwycony, nad śnieżne przestworze —

Nad czarne szczyty, śmiejące się zdradnie
Obliczem z lodu, i klęka w pokorze
Gdzieś przed nieznanym źródłem tego świata.




II

Milczący szliśmy zamarzłym dunajem,
W skok przekraczając kotliny bezdenne,
Bramice śmierci dla człeka, promienne
Wrótnie żywota dla tych sił, co wzajem

Zwalczają siebie, wieczyste a plenne
W zmian nieskończoność. Nad tych lodów krajem,
Nad tą kuźnicą drzemią szczyty senne,
Ciche, błyszczące. I my błędni stajem

Z dziwu i słuch nasz tężymy w tej ciszy
Głębie bezmierne. I patrz! duch nasz słyszy
Onego Ducha, co miał moc, by w tumy,

Nieb sięgające, pospiętrzać opoki…
Strach !… Czy nie zerwą dziś się jego szumy,
By świat ten wkoło zwalić, strącić w mroki?!…




III

Spoza gór czarnych, zza śnieżnych przełęczy
Szum dolatuje: O lodów pokłady,
O skalne zręby łamią się kaskady,
A tam! — lawina głuchym hukiem jęczy.

Ach! szum ten duszę przygniata i męczy:
Nie zwykła ona chadzać tymi ślady…
Lecz patrz! u stóp się macierzanka wdzięczy
W mchach, których głaźne nie pocięły grady.

A tu — rumianek naszych pól… I z drogi
Straszliwej grozy, przejmującej trwogi
Dusza na skrzydłach znużonych uchodzi

W kraj łąk i lasów rodzinnych. Lecz błogi
Sen rychło rzuca i wraz z Śmiercią brodzi
W kaskad, przepadlisk i lawin powodzi.




 Jan Kasprowicz

Z wichrów i hal, Z Alp
Ze szczytu Eggishornu






I

Zrzuć cielesne z siebie brzemię,
    odsłoń wzrok z śmiertelnych błon
I patrz, duszo: w śniegach białych
    to nie głaźny sterczy mur,
To przedwiecznych piewców plemię
    niezdobyty ma tu schron,
To druidów skamieniałych
    spoczął tu olbrzymi chór.

W promienistym dyademie,
    zasłuchany w boży dzwon,
Który w plazmach sił ospałych
    budzi czujny życia wzór,
Z niebiosami łącząc ziemię,
    wieki tutaj duma on,
W płaszczach z lodu okazałych,
    w wieńcu z blasków albo chmur.

I, zaklęte w te przestworza,
    szumi ciągle z dawnych lat
Echo hymnów eonicznych,
    które chór ten w bezkres słał,
Gdy z pierwocin wstawał łoża
    mnogokształtny, rojny świat.

Płynny dźwięk tych tchów rytmicznych
    niemym jest dla ludzkich ciał:
Ty, ma duszo, córko boża,
    żeś się zbyła ziemskich szat,
W tych milczeniach ustawicznych
    czujesz wielkich głosów zwał:




II

Chwała–ć, Duchu, jasny, święty!
    chwała dziś i w przyszły czas,
Iżeś przebił mrok chaosu
    i słoneczny stawił gród;
Iżeś wniknął w mgieł odmęty,
    wywiódł z nich i śnieg i głaz,
Zieleń drzewa, miękkość wrzosu,
    zapach róż i błękit wód.

Że do swego przez cię losu
    jest przykuty wszelki płód,
Żeś dał gwiazdom obieg kręty,
    horyzontom zorzy pas,
Żeś użyczył burzom głosu,
    grom zlał z błyskiem w jeden cud,
Że z żywota zgon poczęty
    zmieniasz w żywot, pełen kras.

Ale w tym jest dziw nad dziwy,
    że rozdrabniasz własny byt
Na cząsteczek miljony,
    wprawiające wszechświat w ruch,
Ach! a wszędzie — w ziołach niwy,
    pośród fal i skalnych płyt,

W płazach, w wirchach, w duszy onej,
    co w hymn bliźni wszystek słuch
Wytężyła w kształt cięciwy,
    jesteś, niby szczytów szczyt,
Jeden, cały, niezdrobniony —
    jeden Wszechświat, jeden Duch!…




III

Tak przedwiecznych ech kapele,
    tak melodie pierwszych tchów
Rozlewają się w bezmiarze,
    jak brzęczące roje pszczół…
Naodziani w śnieżne biele,
    w blaskach lodu wkoło głów,
Przysłuchują się pieśniarze,
    śród zaklętych drzemiąc kół.

Matterhorny, Miszabele
    chłoną dźwięki własnych słów,
Aletsch, Eiger z Mnichem w parze —
    Duch ich ciała w jedno skuł —,
Jungfrau, pierwsza w tym kościele,
    w którym spoczął wieszczy huf,
Finsteraarhorn w groźnym czarze,
    wpół w gleczerach, we mgłach wpół.

I Maerjelen z lodu krami,
    jak demonów zimny śmiech,
I, wśród lasów, w cichych szumach
    harmonijny tocząc zdrój,
Słucha Rodan, wraz z lasami,
    tajemniczych, świętych ech…

Słucha dusza i w tych dumach
    rozpoznaje hejnał swój,
Którym brzmiała przed wiekami,
    gdy ją boży wywiódł dech,
Aby mknęła w bratnich tłumach
    na życiowy, wieczny bój.




 Jan Kasprowicz

Z wichrów i hal, Z Alp
Jezioro Maerjelen






I

Z szczytu patrzałem na twe zimne tonie,
Na nieruchomą zieleń twych przezroczy,
Lśniących, jak smaragd, w olbrzymiej koronie
Wirchów lodowych i piarżystych zboczy.

O Maerjelen! niebo wokrąg płonie,
Całe w ozdobie płomiennych warkoczy,
A na błękitnym twych głębin wygonie
Stado kier białych w cichej fali broczy.

Na Wyspie Zmarłych snać jest kryształ taki,
Gdzie dusze, wziąwszy rozbrat z znojną ziemią,
Zmywają z siebie doczesność i potem,

Wielkich tajemnic przeniknąwszy szlaki,
Dla ciał zamknięte, jak łabędzie drzemią,
Oszołomione swym nowym żywotem.




II

Przedziwna cisza… Ni wiew nie zawionie,
Żwir się po graniach czarniawych nie stoczy,
Śnieg w tę spokoju milczącą harmonię
Z hukiem z swej paszczy nie wypadnie smoczej.

Czułem, że skryta gdzieś w przestworów łonie
Śmierć, na twej tafli magicznymi oczy
Spoczywająca, i me ciepłe skronie
Otula z wolna chłodem swych zamroczy.

I zdało mi się, że to ziemskie życie,
Kiedym tak patrzał w twe nieme zwierciadło,
Niby strzęp jaki ze mnie już opadło,

Żem jedną z kier tych, co na twojej płycie,
Od gleczerowych urwane wybrzeży,
Śnią w swojej czystej, nieśmiertelnej śnieży.




III

Głębie przestworu w błękitnej oponie —
Ni jednej chmurki wędrowiec nie zoczy;
Słońce, wpatrzone w to ciszy ustronie,
Snać swego kręgu z miejsca nie potoczy.

Rajską za sobą wiodąc eudemonię,
Niezmierną dalą ciężka senność kroczy:
Lodowe szczyty śnią na nieboskłonie,
Bór nadrodański śni w fioletów mroczy.

Tajemnym blaskiem Maerjelen się mieni,
Gładkie, milczące, ujęte, jak w ramy,
W skał i gleczeru spadziste krawędzie…

Dusza się kąpie w lustrzanej zieleni,
A kry te białe, bez skazy i plamy,
Drzemią, jak śnieżne, uśpione łabędzie.




 Jan Kasprowicz

Z wichrów i hal, Z Alp
Szlakiem symplońskiej drogi






I

Szlakiem symplońskiej drogi,
    po żwirów siwej wstędze,
Snującej się krawędzią
    przepastnych, stromych ścian,
Płomienny rozlew słońca
    w łyskliwej swej potędze
Pod stopy się nam ściele,
    jak dywan, srebrem tkań.

Nad nami Mont' Leone,
    w iskrzystą strojny przędzę,
Majestatycznie władnie,
    niby cesarski pan,
Co imię swe na wieki
    zapisał w bytów księdze,
Opancerzony grozą,
    blaskami chwały zlan.

Jest–li w nim ludzkie życie,
    w tym dumnym Mont' Leone,
Zaklęte czarów mocą
    w rozsiadły kolos skał,
Że tak spogląda na nas,
    jakby nas przygnieść chciał?

Jest–li w nim ludzkie życie,
    że tak w wędrowców stronę
Szle po wierzchołkach lasów
    dreszcz wlewający szum,
    Jak echo zbrojnych dum?




II

Źrenice mgłą zachodzą,
    w ten straszny szczyt wpatrzone:
To nie kopuła śniegu,
    to już nie martwy głaz —
Jak tytan, świat walący,
    ruszył się Mont' Leone,
A za nim płynną rzeką
    ciemny się ruszył las.

Na czole spochmurniałem
    zwycięzcy ma koronę;
Rubiny krwi w niej błyszczą
    słonecznych tęczą kras,
i skrzydła lśnią u ramion,
    rozwarte, rozpierzone,
Nad legią, co zalała
    symplońskiej drogi pas…

Powiewa szmat proporców,
    radosne grzmią fanfary;
Wojenna nuta płynie
    na kształt dźwięczących fal
Z mosiężnych surm klangorem
    w błękitną płynie dal.

Sam tylko wódz milczący;
    utopił wzrok w bezmiary
I sunie, zadumany,
    na czele wiernych sług
    Ten bitew wielki bóg…




III

Dlaczego w nim źreniczne
    przygasły dzisiaj żary?
Wesele jego wojów
    dlaczego ma w nim grób?
Wszakże podważył ziemię,
    porządek zburzył stary,
Połowę świata rzucił
    do swych kamiennych stóp!

Wszak spieszy jego pycha
    po świeże znów ofiary?
Z pożogi i posoki
    wyniesie świeży łup!
Wszak pić on dziś nie idzie
    z hańby piołunnej czary,
Lecz z sławą promienistą
    wieczny zawierać ślub?…

Rycerski duch ludzkości,
    który zapładniał wieki,
Który sam jeden stawiał
    i walił kościół swój,
W nim znalazł znów wcielenie,
    wystąpił w nim na bój…

Więc czemu, gdy tak w przestwór
    zapatrzył się daleki,
Nie uśmiech go rozjaśnia,
    lecz smutku mrok swą dłoń
    Kładzie na jego skroń?…




IV

Grzmi, huczy tłum wojenny,
    jak huczą grzmiące rzeki,
Kaskadą spadające
    z szczytów symplońskich gór;
Sam tylko wódz oniemiał,
    rozwarłszy dwie powieki
Nad szklaną ócz martwotą,
    jak konający tur.

Czyżby przeczuwał dzisiaj,
    że nowe krwi rozcieki
Przemienia w żal i jęki
    ten tryumfalny chór?
Że świat spod jego groźnej
    wyrywa się opieki,
Że ludom gdzieś prześwieca
    innego bytu wzór?

Że inny duch ogłosi
    ludzkości swe orędzie,
Nie ten, co w ręku dzierży
    rozpłomieniony miecz;
Że imię jego: Miłość,
    a hasło: „koj i lecz”!…

Że ludzkość, pobratana,
    okalać już nie będzie
Światłością swojej glorii,
    jak za ginących dni,
    Siewaczy łun i krwi?




V

Raz jeszcze on narodom
    narzuci się na sędzię,
By rozciąć węzeł dziejów
    przy huku dział i kul;
Raz jeszcze w swym pochodzie,
    w szalonych burz rozpędzie,
Zdruzgocze miast bramice,
    stratuje zasiew pól.

Raz jeszcze spieszy k'niemu,
    na krwawej szukać grzędzie
Wrzosów ze zbawczym miodem
    zgnębionych rojny ul.
A potem — czyż przeczuwa,
    że mrok już sieć swą przędzie,
Że padnie w niej, jak nędzarz,
    ten wszechpotężny król?

Zapatrzył się bóg wojny
    w dalekie gdzieś przestwory…
To nie słoneczne blaski!
    To jakby chmurny śnieg!
A środkiem straszna rzeka
    znaczy swój zmarzły bieg.

A tylko tam, gdzie zmierzchy
    swe mgławe kreślą —tory,
Jak gdyby — nie dla niego! —
    jęły się płonić już
    Przebłyski nowych zórz!…




VI

W powietrzu się rozwiały
    dzwoniących surm klangory
Rozwiały się na zawsze…
    Darmo wytężasz słuch…
Na darmo wzrok wytężasz:
    Tłum zginął różnowzory
I wódz się w mgłę rozpłynął,
    co wiódł ten zbrojny ruch.

W ciała wędrowców wrócił
    duch, do rozmarzeń skory,
Urokiem chwał umarłych
    tak przepojony duch…
I tylko Mont' Leone,
    owity w ciemne bory,
Skrzy się w promieniach słońca,
    w śnieżysty strojny puch.

W dali Aletschu wstęga,
    w sinawe ścięta lody;
Naokół pasma szczytów
    drzemią w błękitnych mgłach;
Nad nimi strop niebieski
    rozpiął lazurów dach.

Z gardzieli skalnych lecą
    siklawic huczne wody,
A przy nich cicho szepce
    w roztęskniający wtór
    Szumny symploński bór.




 Jan Kasprowicz

Z wichrów i hal, Z Alp
Na jeziorach włoskich






I

Cicho pobrzmiewa po jeziornej toni
    Melodia świateł w przesłoniętą mgłami
Dal, co nad wodą tak się wiewnie kłoni,
    Jakby całować ją chciała… Przed nami
Niebo w promiennej z głębiną harmonii:
    Zlewa się, stapia, zestraja dźwiękami
Barw swych i błysków tęczowej urody
Z każdą kropelką, z każdym nurtem wody.

Cicho płyniemy w marzeń dal — bez końca…
    Cicho płyniemy w zadumań ogrody…
Z takiej to fali i z takiego słońca
    Wyszła, miłosne światu sprawiać gody,
Jasnością włosów złocistych okryta,
Rozpłomieniona, naga Afrodyta.




II

Z takiego żaru i z takiej przezroczy
    Kształt się urodził niewieściego ciała,
Co w sobie lilie z różami jednoczy
    I wonią dyszy i rozkwiciem pała
I, lazurowe otwierając oczy,
    Topi w ich głębiach, jak ta toń wspaniała,
Wszystkie świetliste czary szczęsnej ziemi,
Oślepiające skry siedmiobarwnemi.

A gdy rozchyli miękkich ust korale,
    Głos z nich płynący twą duszę oniemi:
Zmilknie w tym słodkim zasłuchania szale
    I, głodna szeptu, który tchy ciepłemi
Na twarzy nieci rozkoszy wypieki,
Jego–by tylko chciała słuchać wieki.




III

Z takich rozemdleń szklistego jeziora,
    Z takiego blasków słonecznych rozgrania
Wyszła bogini, jak poranku pora,
    Kiedy się ze mgły rosistej wyłania —
Wyszła cudniejsza, niżeli Aurora,
    I, cała z żądzy, z tęsknoty kochania,
Biegła na uścisk czekać Anchizowy
Do ocienionej, szumiącej dąbrowy.

Na mchy tu świeże ta piękna upadnie…
    Z okiem przymkniętym, z ramieniem u głowy,
Rzeźbiona nagość spoczywa bezwładnie,
    Mając na wargach półuśmiech różowy,
Aż „on” swą miłość z jej miłością splecie
W wielkiej, jedynej rozkoszy na świecie…




IV

Cicho płyniemy kryształów głębiną,
    Odbijającą niebieskie lazury…
Granice wody i nieba gdzieś giną
    Śród mgieł powiewnej, a przejrzystej chmury,
Co dal zasnuwa w przędzę srebrno–siną;
    Po brzegach siedzą zadumane góry,
A na ich piersiach jasny puch zieleni
W złotym się słońcu, jak aksamit, mieni.

Od gór tych wonne tchnienie ciszy wieje;
    Omdlała senność, rozlana w przestrzeni,
Ogarnia ducha, że duch senny mdleje:
    Naokół słodki, dźwięczny głos syreni
Upajającą pieśń blasków wydzwania
O szczęśliwości, co idzie z kochania.




V

O szczęśliwości, co w zakątek głuchy,
    Z dala od krzyków i zabiegów świata,
Znosi rozmarzeń najwiewniejsze puchy
    I z nich dla siebie ciche gniazdo splata
I, zleniwiałe ułożywszy ruchy,
    Śpi, obojętna, że tam gdzieś Zatrata
Bierze się z Życiem za bary, że jęki,
Mnogie, jak trawy, rosną spod jej ręki,

A tylko czasem, gdy w gmach jej spokoju
    Przedrą się z zewnątrz nazbyt głośne szczęki,
Echa uderzeń broni, echa boju,
    Co na krwi łanie trwożne rodzi lęki,
Wstaje, zdziwiona, i z rozpaczną mocą
Rzuca pytanie w okrąg: po co?!… po co??…




VI

Po co się zrywać w spienione odmęty
    Walki, wszczynanej o tysiączne złudy,
Które prawdami zwie ten świat, przejęty
    Kłamstwem i fałszem? Po co siać swe trudy
Na jego roli, gdzie niepewne sprzęty,
    A jeśli wzejdzie jaki krzew, to wprzódy,
Nim się rozwinie, nienawiść go zsiecze,
Przenikająca wszystkie chęci człecze?!

Rozstrój swe drogi po tych polach znaczy,
    A za nim słabość i wątłość się wlecze;
Upiór zwątpienia i widmo rozpaczy
    Swą bezlitosną rozciągają pieczę
Nad owym sercem, co się w wir tej burzy,
Jak ptak w gradowe obłoki, zanurzy…




VII

Legie roboczych starły już swe moce,
    Spiesząc na zagon nieuchwytnych rojeń;
Krew się polała, padły łzy sieroce,
    A chwasty rosną na miejscu uznojeń
I tylko wiecznie ta gwiazda migoce,
    Co, mając w sobie jak gdyby upojeń
Tęgość trującą, pcha wciąż nowe siły
Za swymi błyski na kraniec mogiły.

Oblany ogniem niezdrowych rumieńców,
    Jak liść, z topoli opadły, przegniły,
Długie już wieki leci tłum szaleńców,
    Ginąc po drodze, którą mroki śćmiły,
Choć mu się zdaje, że przed nim bez końca
Smug swój rozwija złota jasność słońca.




VIII

Na co po grobach spieszyć do kościoła,
    Który obrazem jest fatamorgany,
Kiedy nas miłość w swój przybytek woła,
    Na fundamencie pewnym zbudowany!
Kolumnadami opasan dokoła,
    Kararyjskiemi gmach ten błyszczy ściany,
Kwiatów wzorzystych girlandą owity,
W fali, patrz! kąpie swoje greckie szczyty!

Rozczarowania na co i boleści
    Szukać gdzieś w sferze, chmurami zakrytej,
Kiedy nadziei spełnienie się mieści
    W drżących objęciach jasnej Afrodyty?
Na co szturmować, gdzie kłam zasiadł w gości,
Gdy wszystka prawda jest tylko w miłości?




IX

W tym na obliczu wypalonym piętnie —
    Żywych rumieńców jedwabnej purpurze, —
W tych ciepłych wargach, chylących namiętnie
    Do pocałunków swe rozkwitłe róże;
W tym przyspieszonym, urywanem tętnie
    Dwóch żądz, grających w nieskłóconym chórze —
W ciał rozkochanych przedziwnej harmonii,
Szczęście i prawda jedyna się chroni.

A gdy pod tchnieniem miłosnego żaru
    Oko swój ogień powieką przysłoni,
Omdlewającą z rozkoszy nadmiaru,
    Nie pomrok dusze zatapia w swej toni,
Tylko ta cicha, rozmarzona senność
W rajów nieznanych wiedzie je promienność.




X

O pieśni ciała! o porywająca
    Pijanych tobą na szału krawędzie!
Jest coś w twych dźwiękach z letniego gorąca,
    Gdy ten swój lazur nad ziemią rozprzędzie;
Śród rozegranych akordów tysiąca
    Masz tony, miękkie, jak puchy łabędzie,
Masz brzmienia, słodkie, jak oddech pieszczoty
Dwóch żądz, złączonych namiętnemi sploty…

Błogosławiony, kto ciebie usłyszy,
    O pieśni oczu, gasnących z tęsknoty,
Ust, odrętwiałych w pożądania ciszy,
    Ramion i piersi!… Rajski hymnie złoty!
Tak odbijają szczęśliwość twe głosy,
Jak ta głębina odbija niebiosy!




XI

Cicho nasz statek jasne wody kraje…
    Cicho pobrzmiewa zdradny śpiew syreni…
Po brzegach świecą cytrynowe gaje
    I wille świecą w złocistej zieleni…
Czasem przed nami ciemny cyprys staje,
    Lub gdzieś na gzemsie róża się czerwieni,
Albo spod łuku marmurowej bieli
Krzew oleandru karminem wystrzeli.

Jaki tu spokój! Ludzie czyż wymarli?
    Lub czy też bramy z błękitnej topieli
Wyrosłych zamków na wieki zawarli
    Przed gwarem świata? Czyżby wyjść nie śmieli
Z trwogi, że rozdźwięk skądkolwiek przypłynie
W te ich zaklęte miłości świątynie?




XII

Grają miliony blasków po jeziorze,
    Odbijającym niebieskie lazury;
Cicho nasz statek jasne wody porze,
    To chaty mija, oparte o góry,
Po skał krawędziach wiszące w przestworze,
    To w skrach skąpane pałaców marmury…
Przybił do brzegu… Na pomost przystanka
Wyszła i czeka jednej z will mieszkanka.

Płyniemy dalej… A skrzącemi oczy
    Patrzy za nami ta piękna niebianka,
Ściga nasz statek po wody przezroczy…
    Czyż on jej może przywieść miał kochanka?
Płyniemy dalej w tę głębię promieni,
W której pobrzmiewa zdradny śpiew syreni…




 Jan Kasprowicz

Z wichrów i hal, Z Tatr
Na szczycie



  Na krawędzie przepaści, ponad turnic załomy,
  Tu, gdzie orły jedynie tulą skrzydła znużone,
  Hej! wspięliśmy się dumnie i w błękitów ogromy
Wzrok topimy zuchwały i dłoń wznosim po słońca koronę.

  Dla olbrzymów te szczyty, a dla karłów poziomy!
  Gardźmy płazem, co nie śmie nawet spojrzeć w tę stronę!
  W ten krąg złoty wpatrzeni, w znak sił naszych widomy,
Zakochajmy się w sobie! wszak jesteśmy, jak blaski wcielone!

  Tak nam duszę rozpiera tężna szczytu ponęta
  Tym szaleństwem radości, że zrywamy już pęta,
Co nas łączą z brzemieniem nędz padolnych, tak wczoraj odczutem…

  A od nizin, zasłanych pobitymi zbożami,
  Po sinawej mgieł fali płynie powiew za nami,
Jakby echo jękliwe, i do serca się wkrada wyrzutem…




 Jan Kasprowicz

Z wichrów i hal, Z Tatr
Orzeł



Królewski, dumny ptak
    w majestatycznej pysze
Na turniach uwił tron,
    skrzesanych ręką burzy:
Stąd, w słońca lecąc szlak,
    w błękitach się kołysze,
Przecina niebios skłon,
    lub w chmurach się zanurzy.

Ziemia w pogardzie dlań,
    w granice zwarta ciasne!
W nieskończoności głąb
    na zawsze snać się rzuci…
Już traci z ócz swą grań,
    z ócz gniazdo traci własne,
Na ten skalisty zrąb
    snać nigdy już nie wróci!

Leć, duszo, za nim w ślad
    z uwielbień skrą w źrenicy!…
Cóż to?… Rozpaczny ból
    powietrze krzykiem trwoży…
To orzeł z wyżyn spadł
    i wpił się w kark kozicy!…

Popłynął krwawy zdrój
    po śniegów runi świeżej…
Ha! ten obłoków król,
    słonecznych pan przestworzy,
Żyje, jak zwykły zbój,
    i z mordu i grabieży…




 Jan Kasprowicz

Z wichrów i hal, Z Tatr
Wiatr halny






I

Huczy nade mną halny wiatr… Daleki
Wprzód mnie dochodzi szum i świst, a potem
Z jakimś pogwarem, z trzaskiem i łomotem
Ciężar się kładzie na wysmukłe smreki.

Od razu kłody o grubości snopów
Gną się w mych oczach, jak źdźbła lichej słomy:
Tak igra nimi głuchy, niewidomy
Gość, co od skalnych wlecze się przekopów.

Idę, wciąż idę po jęczącym borze…
I choć spotykam pnie, wyrwane z ziemi,
Ten szał, w błękitnym zbudzony przestworze,

By giąć i walić, strachu mi nie wlewa
Do głębi wnętrza: Radbym siły swemi
Zmierzyć się z wichrem, jak te wielkie drzewa




II

Miałem–ci w sobie ongi moc czuwania,
A dzisiaj senność ogarnia mi ducha:
Gdzie życie wrzało, tam dziś pustka głucha,
Gdzie słońce było, chmura blask przysłania.

Jakowaś boleść, jakaś zawierucha,
Co słabym bytom pewną śmierć wydzwania,
Niech, jak halnego wiatru straszne grania,
Wstrząśnie istotą moją: Jest–li krucha,

To po niej żalu nie będzie… A jeśli
Nieprzełamana wyjdzie z tych zapasów,
To razem z wichrem taki szlak zakreśli,

Że zetnie na nim smreki swym oddechem,
Sił pozbawione dla idących czasów,
A to, co mocne, odpowie jej echem.




III

O wichrze halny! Cóż, że przelękniona
Chowa się koza przed twojej potęgi
Wiewem niszczącym? Sam orzeł, co kręgi
Toczy podniebne, tuli się do łona

Szczelin turniowych, bo królewskich skrzydeł
Jędrna rozpiętość nie wytrzyma próby…
Strącaj kozice, ty posłańcze zguby,
I orły chwytaj w oka swoich sideł

I miażdż o skały, i, jak łan, pokosem
Bór położywszy, hucz szaleńczym głosem —
Razem z mą duszą hucz i świszcz radośnie:

Cóż, że z ginących strumień krwi popłynął?
Wszak nie ma szczęścia tam, gdzie życie rośnie?!
Niech świat przepada, na to on, by zginął!…




IV

Huczy nade mną halny wiatr… Na drogi
Jego przemocy, po których zagłada
I ból pośpiesza, duch się mój wykrada,
Świeżo uskrzydlon, żądny łez i trwogi.

A od hal bujnych płynie jęk złowrogi —
Rozpacz łkająca, że wichr pobił stada
I porozrzucał koleby… I blada,
Z włosem rozwianym i z drżącemi nogi,

Postać juhasa przed oczy mi stanie…
I, niby orzeł z podciętmi pióry,
Krwią skrapiający swe rodzime granie,

Duch mój do smreków tuli się bezwładnie
I naprzód czuje strach i żal ponury,
A potem znowu — senność go opadnie…




 Jan Kasprowicz

Z wichrów i hal, Z Tatr
Krzak dzikiej róży w Ciemnych Smreczynach





Żonie poświęcam




I

W ciemnosmreczyńskich skał zwaliska,
Gdzie pawiookie drzemią stawy,
Krzak dzikiej róży pąs swój krwawy
Na plamy szarych złomów ciska.

U stóp mu bujne rosną trawy.
Bokiem się piętrzy turnia śliska,
Kosodrzewiny wężowiska
Poobszywały głaźne ławy…

Samotny, senny, zadumany,
Skronie do zimnej tuli ściany,
Jakby się lękał tchnienia burzy.

Cisza… O liście wiatr nie trąca,
A tylko limba próchniejąca
Spoczywa obok krzaku róży.




II

Słońce w niebieskim lśni krysztale,
Światłością stały się granity,
Ciemnosmreczyński las spowity
W blado błękitne, wiewne fale.

Szumna siklawa mknie po skale,
Pas rozwijając srebrnolity,
A przez mgły idą, przez błękity,
Jakby wzdychania, jakby żale.

W skrytych załomach, w cichym schronie,
Między graniami w słońcu płonie,
Zatopion w szum, krzak dzikiej róży…

Do ścian się tuli jakby we śnie,
A obok limbę toczą pleśnie,
Limbę, zwaloną tchnieniem burzy.




III

Lęki! wzdychania! rozżalenia,
Przenikające nieświadomy
Bezmiar powietrza!… Hen! na złomy,
Na blaski turnic, na ich cienia

Stado się kozic rozprzestrzenia;
Nadziemskich lotów ptak łakomy
Rozwija skrzydeł swych ogromy;
Świstak gdzieś świszcze spod kamienia.

A między zielska i wykroty,
Jak lęk, jak żal, jak dech tęsknoty
Wtulił się krzak tej dzikiej róży.

Przy nim, ofiara ach! zamieci,
Czerwonym próchnem limba świeci,
Na wznak rzucona świstem burzy…




IV

O rozżalenia! o wzdychania!
O tajemnicze, dziwne lęki!…
Ziół zapachniały świeże pęki
Od niw liptowskich, od Krywania.

W dali echowe słychać grania:
Jakby nie z tego świata dźwięki
Płyną po rosie, co hal miękki
Aksamit w wilgną biel osłania.

W seledyn stroją się niebiosy,
Wilgotna biel wieczornej rosy
Błyszczy na kwieciu dzikiej róży.

A cichy powiew krople strąca
Na limbę, co tam próchniejąca
Leży, zwalona wiewem burzy…




 Jan Kasprowicz

Z wichrów i hal, Z Tatr
Cisza wieczorna






I

Rozmiłowana, roztęskniona,
Hen! od wieczornej idzie zorzy
Zamykać Tatry w swe ramiona.

Przed nią zawiewa oddech boży:
Wonie jedliczne i świerkowe
Ze swych lesistych wstają łoży.

A ona tuli jasną głowę
Do Osobitej, by wraz potem
Kłaść ją na piersi Giewontowe.

Po reglach muśnie li przelotem,
Czoło Świnniczne w żar rozpali
I Hawrań zleje krwawym złotem.

Tak mknąc po szczycie i po hali,
Z ogniem tęsknicy ginie w dali…




II

Płonie kamienna Tatr korona,
A cisza siada między granie,
Rozleniwiała, rozmarzona.

Nad przepaściami niema stanie,
Senność przelewa w mgieł opary,
Po skałach wiesza zadumanie.

Ani się ozwie bór prastary:
Ona milczeniem gniecie smreki,
Unieruchamia ich konary.

Przez cały przestwór, przez daleki,
Głuchą za sobą tęskność wlecze,
Snać dźwigającą wieki… wieki…

Za nią, jak zdrój, co ledwie ciecze,
Snują się ciężkie myśli człecze…




III

Owiana mgłami różowemi,
Przystaje w drodze zalękniona,
Przykłada ucho swe do ziemi:

Nic!… tylko gdzieś tam echo kona,
Tylko przygasa obłok krwawy,
Tylko blednieje Tatr korona.

Pomrok osłania skalne ławy,
A od nich płynie do stóp ciszy
Li jednostajny szmer siklawy.

Czasem zaklęty las zadyszy,
Albo wystrzelił krzyk pastuszy
I zmilkł… I ona znów nie słyszy

Nic w tej przelękłej, mrocznej głuszy
Nic, prócz pojęku twojej duszy…




IV

Rozmiłowana, roztęskniona,
Schodzi powoli od miesiąca
Zamykać Tatry w swe ramiona.

Po halach srebrne krople strąca,
Srebrzy potoków seledyny,
Ciche pacierze szeptająca.

Upłazy tuli w całun siny,
Szkliwy, jak przędze te pajęcze;
Blask żenie srebrny na gęstwiny;

Blask żenie srebrny na przełęcze,
Na wirchy, kopy, na grzebienie,
Na przepaściste ścian poręcze —

Blask naokoło srebrny żenie,
Z nim wyczerpanie i omdlenie.




V

Opadły Tatry i omdlały,
Gdy na nie cisza rozmarzona
Płaszcz zarzuciła wiewny, biały;

Gdy rozpostarła swe ramiona —
Srebrnej rozświetli mgławe smugi
Garnące czoła gór do łona:

Jak pas szeroki, jak pas długi,
Od Lodowego do Krywania,
A z nimi puszcze, stawy, strugi,

Szczyt się przy szczycie ku niej słania…
Ona omdlenie wciąż rozsiewa,
Aż w tym bezkresie wyczerpania,

Tuląc się gdzieś do limby drzewa,
Sama wraz z bólem twym omdlewa..




 Jan Kasprowicz

Z wichrów i hal, Z Tatr
Taniec zbójnicki



Baco nasz! baco nasz!
Dobrych chłopców na zbój masz!
A nasze ciupagi
Ciętsze, niż ten nagi,
Biały pałasz wraży
Orawskich husarzy! Hej!

Baco nasz! baco nasz!
Dobrych chłopców na zbój masz!
Dobrzy chłopcy w domu nie usiedzą,
Pomkną lasem, pomkną skalną miedzą,
Do bielonej polecą Orawy
Na biesiady, na krwawe zabawy,
W ślady za orłami
Polecą turniami,
Z wyostrzoną bronią
Kozice przegonią! Hej!

Ani my porteczek, ani my cużeczki,
Kiej wypasać musim te cudze owieczki,
A han! za wirchami, za naszemi hory
Pełne złota, srebra spichrze i komory,
Hań! *odmierzowają* dukaty na beczki,
Kiej my ni porteczek, ani też cużeczki!
Hejże, chłopcy, hej !
Z wirchów, hal i kniej!
Za bukowy las,
Za bór jaworowy,
Hań–ci czeka nas
Pieniążek gotowy —
Na cużeczki,
Na porteczki
Złota, srebra w bród!

Hejże, chłopcy, hej!
Z wirchów, hal i kniej!
Wyszły na polany
Liptowskie barany:
Do liptowskich trzód
Kany droga? Kany?
Kany idzie perć —
Przez życie czy śmierć?…
Z buczaka na pniaka
Z jedliczki na smrek,
To droga junaka,
To–ci jego bieg!
Wirszyczkami,
Turniczkami
Idzie jego perć
Na życie, czy śmierć! Hej!

*



Hej–że, chłopcy, hej!
Z wirchów, hal i kniej!
Już w dolinach ptacy pieją,
Już się buczki zielenieją,
Na Świnnicy, na Zawracie,
Naszym zamku, naszej chacie,
Biały śnieżek ginie!
Poza buczki, poza las!
Aż ślebodny znajdziem czas
W uherskiej dziedzinie!

*



A ty, frajereczko,
Nie zoruj tak wiele!
Powrócim do domu,
Sprawim ci wesele.
Przy srebrnym miesiączku,
Przy złotej zorzycy
Pohulają z tobą
Junacy, zbójnicy.
Pohulają z tobą
Orłowie, sokoli,
Oddasz im wianeczek,
Główka cię zaboli.
Przy szumnym Porońcu,
Dunajcowej fali,
Oddasz im warkoczyk
Serce się rozżali,
W malinowym gaju,
Hań! w limbowym lesie
Wietrzyk żałość twoją
Rozwieje, rozniesie!
Niech serce–ć nie płacze,
Niech nie boli głowa:
Dla ciebie w Koszycach
Żyd korale chowa;
Miszkołackie kupcy
Mają aksamity
I jedwab mięciutki,
Kożuszkiem podbity,
Zlecim do Budzina,
Spadniem do Orawy
Po białe talarki,
Po dukacik krwawy!
Sądeckiego piwa
I krakowskiej wódki
Przyniesiem na żałość,
Na te twoje smutki.
Nie bywaj tak luta,
Nie bywaj tak rzewna:
Kolebkę urobim
Z zamorskiego drewna,
A na krańce świata
Powędrują nóżki,
By ci *trusie* piórka
Przynieść na poduszki —
Hej!

Hej–że, chłopcy, hej!
Z wirchów, hal i kniej!
Poza buczki, poza haść,
Pójdziem, chłopcy, zbijać, kraść,
Pójdziem w orli szlak! Hej!
Posiejemy strach! Hej!
Zatrwoży się Lach,
Liptak skrzydła stuli,
Jak trafion od kuli
Ścierwożerczy ptak!
Zagrzmim jak siklawy,
Spadniem do Orawy,
Zaszumim jak las,
Peszt usłyszy nas!
Hej, nie zoruj, matko miła,
Kiedyś po to nas zrodziła,
Ażeby za nami
Grzmiano strzelbiczkami!
Hej, nie lutuj, ojcze nasz,
Że nas, synów, po to masz,
Ażeby za nami
Szumiano szablami!
A wy, bracia, bratowie,
I po waszej też głowie:
Przy orawskim murze
Zawiśnie na sznurze,
W podwórcu w Kubinie
Od toporca zginie,
Na wiśnickiej wieży,
Jak gnój, się uleży —
Hej!

Poza buczki, poza haść,
Hej–że, chłopcy, zbijać, kraść!
Wirszyczkami,
Turniczkami,
Zielonymi upłazami! Hej!
Sam Janosik nas powiedzie
Z pałaszem na przedzie !
Wirszyczkami,
Turniczkami,
Za orłami,
Kozicami,
Od krzaka do krzaka,
Z buczaka na pniaka:
Z niejednego pana
Zrobimy żebraka!

A jak przejdzie drogą
Nagi, z bosą nogą,
Wygłodniały „swój”,
Zna–ci zakon zbój:
Sukna da na cuhę —
A będzie–ć to sztuczka
Od buczka do buczka —
Kołacz za pazuchę,
Na kierpec talara,
Bo to nasza wiara,
To nasz prawy brach!

Hej–że, chłopcy, hej!
Z wirchów, hal i kniej!
Potokami,
Jeziorami,
Wirszyczkami,
Turniczkami,
Za orłami,
Kozicami,
Od krzaka do krzaka,
Z buczaka na pniaka!
Posiejemy strach! Hej!
Zatrwoży się Lach ! Hej!
Liptak skrzydła stuli,
Jak trafion od kuli
Ścierwożerczy ptak,
Gdy nas w orli szlak
Z pałaszem na przedzie,
Janosik powiedzie!
Ach!
Dziś nam tonąć w łzach:
Janosik nie żyje,
Czarny dół go kryje,
A pałasz ten rdzawy,
Co wiódł do Orawy,
Na wysokiej horze
Zacięty w jaworze —
Hej!…

Baco nasz! baco nasz!
Dobrych chłopców na zbój masz!
Dobrzy chłopcy, zbójnicy,
    Zbójnicy,
Hań! w zamkowej świetlicy
Każą sobie pięknie grać,
Wino z beczki szumnie lać!
    Szumnie lać! Hej! Płynie wina złoty zdrój — Szubienice ujrzał zbój: Jakżebym ja wiedzieć chciał,
Na której bym wisieć miał,
A od spodku po sam wirch
Powybijać bym ją dał —
Hej!
Dukatami, talarami.
Aby jasność była z nami,
Jasność, jak w świetlicy —
Powybijać bym ją dał,
Gdybym wisieć miał
Na tej szubienicy!

Hory, nasze hory,
Wy nasze komory!
Bukowe listeczki
Nasze poduszeczki!
Hory, nasze hory,
Smreki a jawory,
Wyście ocieniły
Zbójnickie mogiły!
Kiej nas szubienica
Orawska ominie,
Kiej mamy umierać
W ojczystej dziedzinie,
Torbeczką przepaszem
Grzbiecik pochylony,
W suchą rękę weźmiem
Toporek stępiony,
Każem się prowadzić
Pod wirchy, na hale,
Tam już ostateczne
Wypłaczemy żale.
Tam złożymy kości
Na świeżej polanie,
Choćby je rozniosły
Kruki a *hawranie*.
Tam już ostateczną
Zakończymy pracę,
Jak one zbójniki
Słynni *polowace*.
Czy nam pod kościołem,
Czy nam pod Krywaniem,
Święta ziemia naszym
Ostatnim posłaniem!
Pan Bóg patrzy w jasność,
Patrzy w ciemną głuszę:
Z najskrytszego żlebu
Pozwie naszą duszę.
A zawsze–ć jest lepiej,
Ty zbójnicki człeku,
Spocząć ci pod turnią,
Przy buczku i smreku!
Hej!

Z Orawskiego zamku chłopcy pozierają,
Czy się popod Tatry buczki ozwijają!

Ozwija się buczek, jawor się ozwija,
A chłopcom w ciemnicy biały dzionek mija!

Mija biały dzionek i nocka im schodzi —
Skarżą się swej doli junakowie młodzi:

Na skrwawionych nogach zberczą im kajdany,
Nie wskoczą na turnie, na skaliste ściany!

Nie zmierzą niedźwiedzia, nie strącą kozicy,
Obwisną im ręce hań! na szubienicy.

Żorują junacy: O mamiczko luba!
Iżem cię nie słuchał, przyszła na mnie zguba;

Żem się nie oglądał na twój wieczek stary,
Dziś mnie opatrują orawskie husary.

Tak mnie opatrują, że aż krew się leje,
Jako z tej zwierzyny, strzelonej śród knieje!

Więdnie limba, więdnie na skalnym urwisku,
Biadają junacy w orawskiem zamczysku:

Wysłali panowie orawskich husarzy,
By nas oblec w mundur, a nas mundur parzy!

Wysłali z łańcuchem, z grubymi powrozy,
Żeśmy na turniczkach wystrzelali kozy.

Wysłali za nami do lasu, do boru,
Żeśmy im nie chcieli sługiwać u dworu.

Wysłali z rozkazem, byśmy wypasali
Te pańskie kierdele na góralskiej hali! —

Panowie, panowie, husarscy hersztowie,
Niech wam takie sprawy nie chodzą po głowie!

Panowie, panowie, ostańcie panami,
Ale my nie będziem waszymi sługami!

Na zbój wyruszymy, duszyczka pohula,
Zabierzem pieniążki, zaniesiem do króla:

Hej! królu, ty królu, wielki nasz hetmanie,
Masz–ci te pieniążki, spraw se wojsko za nie!

Wysztyftuj regiment, huf wysztyftuj zbrojny
I spiesz do śmiertelnej z nieprawością wojny!…

Stawiają w Orawie szubienic na rzędy,
Ku naszym dziedzinom husaryja w pędy!

Ku naszym dziedzinom husaryja sadzi,
Zejdą się z dziewczyną, dziewczyna nas zdradzi.

Powiedz–że mi, powiedz, ty frajerko miła,
Cóżem ci uczynił, żeś mnie tak zdradziła?

Dla ciebiem w kotliku przynosił dukaty,
A tyś mnie wepchnęła za żelazne kraty!

Dla ciebiem rabował koralików sznury,
Tyś mnie na spętanie wtrąciła w te mury!

Potom ci przynosił jedwab, aksamity,
Abym w te łańcuszki dzisiaj był spowity?

A bodaj–że we mnie piorun był uderzył
W oną złą godzinę, kiedym ci zawierzył!

A bodajś, dziewczyno, na wieki przepadła,
Żeś mi zgotowała te na kark *zawadła*!…

Nie ciesz się, tej głowy nie noś–że tak górnie,
Jeszcze nas zobaczą wirszyczki a turnie!

Jeszcze nas na świecie oczy twe zobaczą,
Lecz nad tobą ojciec i matka zapłaczą!

Słyszycie te szumy, słyszycie te huki?
Jak gdyby się granie rozpadały w sztuki!

Czy to się Dunajec z drogi swej zawrócił
I huczne swe fale pod te ściany rzucił?

Hej! to nie Dunajec wody swe tu ciska;
Płynie on, jak dawniej, popod Kościeliska!

To końskie kopyta tętnią tak po moście,
Na orawski zamek *harni* jadą goście,

Z pałaszem, na przedzie,
Janosik ich wiedzie!
Hej!
Panowie, panowie,
Husarscy hersztowie,
Teraz nie po naszej, lecz po waszej głowie!
Hej!

Tańczą już zbójnicy
W zamkowej świetlicy,
Każą sobie pięknie grać,
Wino z beczki szumnie lać!
Hej!

A gdy się napiją,
Gdy się natańcują,
Te dźwierze wybiją,
Kajdany rozkują!
Hej!

Zamczysko podpalą na wsze cztery wiatry,
Aż się zczerwienieją nasze siwe Tatry!

Taki ogieniaszek pod mury podłożą,
Że w tę nockę ciemną pomkniemy jak w zorzą!

Pomkniem na swobodę!
My junaki młode —
Hej!
W tę skalną zagrodę!
Wirszyczkami,
Turniczkami,
Zielonymi upłazami,
Od krzaka do krzaka,
Z buczaka na pniaka —
Hej!

Łańcuch nasz rozkuty:
Nie pójdziem w rekruty,
Ani też w parobki
Wiązać cudze snopki,
Ani na wysłudze
Paść barany cudze!
Na wirchy, a turnie
Poniesiem się górnie,
Gdzie schodzą na pasze
Te kozice *nasze*!
Na wanty, na czuby,
Hej! *orełku* luby,
Ptaku bystropióry,
Poniesiem się w chmury!

Wirszyczkami,
Turniczkami,
Za orłami,
Kozicami,
Od krzaka do krzaka
Z buczaka na pniaka!
Hej!
Posiejemy strach!
Hej!
Janosik na przedzie
Szyknie nas powiedzie,
Pałaszem wywinie,
Aż wszystko złe zginie —
Hej!
W szczęśliwej godzinie —
Hej!
Zatrwoży się Lach,
Liptak skrzydła stuli,
Jak trafion od kuli
Ścierwożerczy ptak,
Gdy nas w górny szlak,
Z pałaszem na przedzie,
Janosik powiedzie!

Ach!
Dziś nam tonąć w łzach!
Janosik nie żyje,
Czarny dół go kryje,

A pałasz ten rdzawy,
Co nas wiódł z Orawy,
Na wysokiej horze
Zacięty w jaworze —
Ach!…