Krystyna Krahelska

O wojence



O wojenko, wojenko, jaka siła w tobie…
Cicho śnią twoi chłopcy w płytkim swoim grobie.
Na ulicach Warszawy, pod Mławą, pod Rawą
Polegli młodą śmiercią, jaskrwawą i krwawą.

    Gorzko śnią twoi chłopcy w płytkim swoim grobie
    A Polskę — niby ziarno w roli — mają w sobie.
    Gorzkim piołunem, trawą, nie pękiem róż białych,
    Nie jak w piosence — groby po Polsce rozsiałaś.

O wojenko, wojenko, cóżeś ty za pani…
Drugi rok siedzą chłopcy — ponumerowani
[………………………..]

    — A Polska jest tam z nimi razem — za drutami
    O wojenko, wojenko, cóżeś ty za pani…

Hej wojenko, wojenko, jakaś ty szalona,
Siłę w tych polskich chłopcach niełatwo pokonać
W Francji, Belgii czy Grecji, śród piasków Sahary
Trud dróg najkrwawszych wzięli na swój mundur szary,

    Polskę niosą w sercach i ramionach
    Hej wojenko, wojenko, jakaś ty szalona!

1941