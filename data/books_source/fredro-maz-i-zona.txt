Aleksander Fredro

Mąż i żona
Komedia w trzech aktach, wierszem

ISBN 978-83-288-7423-7






Cudzego nabywając, swoje często tracim; kto po cudzą stawkę idzie, trzeba, żeby swoję stawił, czasem i zapłacił.

Andrzej Maksymilian Fredro


OSOBY:
 * Hrabia Wacław
 * Elwira, jego żona
 * Alfred
 * Justysia




Scena w mieście, w domu hrabiego Wacława.




AKT I

/ Pokój; z jednej strony kanapa, z drugiej stół okrągły, na nim lampa z umbrelą, w głębi fortepian. /



SCENA I

/ Elwira, Alfred /

/ siedzą przy sobie na kanapie. /


ALFRED

/ trzymając rękę Elwiry /

Luba Elwiro, kochanko mej duszy,
Z łez oko twoje kiedyż się osuszy?
    Czemuż rzadkie, drogie chwile,
    Które możem spędzić z sobą,
    Lubisz, roniąc żalów tyle,
    Smutną pokrywać żałobą?
Czy już miłości tak słaba jest siła,
Że szczęście moje, któreś ty sprawiła,
Nie może zatrzeć błahego wspomnienia
    I myśli próżnych nie zmienia?


ELWIRA

Alfredzie, kocham, kocham cię nad życie,
    Lecz i to wyraz zbyt słaby;
Jakież by życie mogło mieć powaby,
Gdybym go z tobą nie dzieliła skrycie?
Myśl, że stając się miłości nagrodą,
    Uczyniłam szczęście twoje,
Więcej jest może jak zgryzot osłodą,
Jest…. czego nawet wymówić się boję;
Ale czyż mogę bez skrytej tęsknoty
Puszczać w niepamięć obowiązki, cnoty,
Które za młodu w duszę mi wpoili,
Którem w nieszczęsnej przepomniała chwili?
Nareszcie ciągła obawa…


ALFRED

    Obawa?


ELWIRA

Alfredzie, miłość nasza nie jest prawa;
    Świat ma oczy przenikliwe…


ALFRED

Miłość nieprawa, marzenie prawdziwe!
Jeśli natura zaród jej płomieni
    W każdą istotę włożyła,
Płomieni, których czarująca siła
    Byt nieczuły w życie mieni,
    Tym samym, jak się wydaje,
    Każdą miłość uprawniła.
Czyliż ja przeto występnym zostaję,
Że moje serce zamknięte zbyt mało,
Lubiące piękność, rozum, dobroć, wdzięki,
    Elwirę kochać musiało?
Wszakże to z świętej przyrodzenia ręki
Ona — powaby, ja mam miłość stałą,
I jeśli kogo, nie mnie winić trzeba —
Czemuż Elwirę wskazały mi nieba?


ELWIRA

Ach i ta miłość, dla której, niestety,
Duszy niewinnej zrzuciłam zalety,
Dla której, widząc zawsze tylko ciebie,
    Zapomniałam sama siebie,
    Zapomniałam i świat cały —
Ach, jeśli kiedy strawi swe zapały,
Jeśli twe serce oziębłym zostanie,
Jakież ty o mnie mieć będziesz mniemanie?
    Może dowody dziś dane…


ALFRED

Jak to? Coś rzekła! Gdy kochać przestanę?
Ach nie, Elwiro, serc naszych złączenie,
To z twoim mego równe uderzenie,
Ten pociąg luby i ognisty razem,
Co się tajemnym tłumacząc wyrazem,
    Spoił czułe nasze dusze,
    I ta mgła na świat rzucona,
    Gdy cię przyciskam do łona —
    Ach, czyż ci powtarzać muszę —
Więcej jak zwykłej miłości zapałem!
To czucie boskie, którego nie znałem,
Którego niegdyś szukałem daremnie,
    Już się z życiem spletło we mnie;
    Ich węzła nieba nie wzruszą:
    Trwać i ginąć razem muszą.


ELWIRA

O! Jakże lubię słuchać twego głosu!
    Upojona tym urokiem,
    Tracę pamięć mego losu,
    Ciebie tylko mam przed okiem;
Słowa z mych piersi wydobyć nie mogę,
Czuję i rozkosz, i żałość, i trwogę,
    Pożar mnie przenika miły,
    Pałam i pałać się boję,
    I ledwie dosyć mam siły
    Rzucić się w objęcia twoje.
    Czemuż przeznaczenia władza,
    Która nas złączyć umiała,
    Która serca nasze zgadza,
Ciebie za męża Elwirze nie dała?
I Wacław może, z inną żyjąc żoną,
Byłby szczęśliwszy i ona szczęśliwą,
I ja bym dzisiaj nie była zmuszoną
    Być z nim chytrą i fałszywą.
    Miłość ku tobie jedynie
    Mój wrodzony wstręt zwycięża,
    Że w każdej życia godzinie
    Zwodzić muszę mego męża.


ALFRED

Twojego żalu niesłuszna przyczyna;
    Nie jegoż to własna wina,
Że ci się ciągle podobać nie umiał,
    Gdy już zrazu był lubiony
    I że szalenie rozumiał
    Powinnością miłość żony?
Wacław przystojny, bogaty, rozumny,
    W młodości najpierwszym kwiecie,
Z tylu miłostek i sławny, i dumny,
    Wszystkim kazał wróżyć w świecie,
Że jego żona, w jakimkolwiek względzie
    Jedną z najszczęśliwszych będzie.
    Alić ledwie cię zaślubił,
    Gdy mu wszędzie zazdroszczono,
    On, oziębły z swoją żoną,
    Domu swego już nie lubił.
Ile gdzie indziej pośród zgromadzenia
Rzadką swą przyjemnością jest celem wielbienia,
Tyle nieznośny sam na sam u siebie,
Zostawił żonę, że powiem, w potrzebie
    Gorętszej duszy szukania,
    Szukania uczuć podziału
    I ulegnienia pomału
Władzy, pod którą natura nas skłania.


ELWIRA

Gdybym nie była zawsze opuszczoną,
    Ach, inną byłabym żoną!


ALFRED

Spędziłażeś z nim, powiedz, choć chwilę przyjemną?


ELWIRA

Ach nie, nigdy, niestety! tak mało żył ze mną.


ALFRED

Jeśli przyjdzie do ciebie, to siędzie i ziewa.


ELWIRA

I za to, że się nudzi, na żonę się gniewa.


ALFRED

    Coraz przykrzejszym się staje.


ELWIRA

    Zawsze zrzędzi, gdera, łaje.
Albo — ileż mi zawsze nie czynią zgryzoty
    Jego fałszywe pieszczoty,
    Którymi zwykle obdarza,
    Gdy nas kto trzeci uważa.
    Rozkosz, szczęście rozpowiada,
    Których dozna, kto się żeni,
    Ściska, pieści, do nóg pada,
    Żonę bóstwem swoim mieni —
    Lecz ten, co patrzał, drzwi ledwie zatrzaśnie,
    Zaraz miłość, grzeczność gaśnie,
I jakby chciał okupić przyjemność tej chwili,
Na tysiąc niegrzeczności natychmiast się sili.


ALFRED

    Nieznośny.


ELWIRA

    Przykry.


ALFRED

    Bez duszy.


ELWIRA

    Nic go nie ujmie.


ALFRED

    Nie wzruszy.


ELWIRA

    Nie wiedzieć, czym mu dogodzić.


ALFRED

    I takiego przykro zwodzić?
    Nie, nie, on zasłużył na to,
Niech za nieczułość to będzie zapłatą.


ELWIRA

/ żartując /

    Lubisz widzę mężów karać.


ALFRED

    O dobro wszystkich potrzeba się starać.


ELWIRA

I czasem to staranie jeszcze niechęć wzbudzi!


ALFRED

Ach, któż w świecie nie doznał niewdzięczności ludzi!


ELWIRA

Jednak choć tyle przykrości z nim znoszę,
Żal mi go.


ALFRED

/ z długim wejrzeniem /

    Biedny!


ELWIRA

/ śmiejąc się /

    Nie żałuj go, proszę.


ALFRED

Jak nie żałować i nie westchnąć szczerze,
Kiedy mój Wacław w opiekę mnie bierze,
By mnie nauczał, jakie są sposoby
Zyskania względów kochanej osoby:
Kiedy, jak długo trzeba skrycie kochać,
Kiedy oświadczyć, kiedy jęczeć, szlochać,
    Jakimi drogami chodzić,
    Jak ospałych mężów zwodzić,
Słowem, miłostek naucza mnie sztuki.


ELWIRA

/ śmiejąc się /

Ciebie?


ALFRED

    Mnie.


ELWIRA

    A ty?


ALFRED

    Ja słucham nauki.


ELWIRA

/ śmiejąc się /

    A wybornie, doskonale!
Prawda, że biedny; nie pojmuję wcale…



SCENA II

/ Elwira, Alfred, Justysia. /


JUSTYSIA

/ wbiegając /

Pan, pan, dla Boga! Pan Hrabia już idzie.


ELWIRA

/ zrywając się /

Tak wcześnie wraca, któż by się spodziewał!


JUSTYSIA

/ otwierając okno /

Ach prędzej, prędzej, bo będziemy w biédzie.


ALFRED

Nieznośny człowiek…


JUSTYSIA

    Jutro będziesz pan się gniewał…


ALFRED

/ stając w oknie /

Nie dać komu spokojnie wieczora przepędzić!
    Po to wraca, żeby zrzędzić.


JUSTYSIA

    Dalej, bo, na honor, zrzucę.


ELWIRA

/ do Alfreda /

    Kiedy?…


ALFRED

    Za chwilę powrócę.

/ Wychodzi. /

/ Elwira siada przy okrągłym stole, bierze robótkę i szyje; Justysia wybiega. /



SCENA III

/ Elwira, Wacław. /

/ Wacław wchodzi, spogląda na Elwirę i wzrusza ramionami, rzuca kapelusz i chodzi czas jakiś po pokoju. /


WACŁAW

/ stojąc przed Elwirą /

    Czemu też raz w rok nie wyjedziesz przecie?
Można by się czasami pokazać na świecie.
    Zawsze cię w domu, zawsze samę widzę.


ELWIRA

    Lubię samotność.


WACŁAW

    Ja jej nienawidzę.
chodzi; po krótkim milczeniu
Gust osobliwszy, siedzieć zawsze w domu!


ELWIRA

    Gust nie szkodzący nikomu.


WACŁAW

O, zapewne, zapewne, nikomu nie szkodzi;
    Ale że nudny, mówić mi się godzi.
chodzi; po krótkim milczeniu
    Czy także lubisz tę smutną ciemnotę?
dzwoni mocno i do Kamerdynera
    Świec!
Przynoszą dwie świece. Siada i ziewa
    Porzuć też tę robotę;
    Zawsze te igły i nitki.
    Że u kobiet miary nié ma!
    Albo bale, uczty, zbytki,
Albo też z spuszczonymi nad szlarką oczyma,
    Jakby w krzesła powrastałe
    Szyją i dłubią dnie całe.

/ Długie milczenie; Elwira siada do fortepianu, cicho zacząwszy, gra coraz mocniej. /


WACŁAW

/ do siebie /

A — six, cztery honory, as, dama karowa,
I dać im skończyć robra! To gra całkiem nowa!
    Rzecz niesłychana! I jemu grać w wiska!
    I jeszcze łaje, i kartami ciska.
    Wygrywam asa, bo się gracza boję…
Ach, kochana Elwiro, uszy, uszy moje!
Daruj im to allegro, daruj im te trele;
Tego harmonicznego hałasu za wiele,
    Niemiłosiernie uderzasz w klawisze,
    Myśleć nie można, sam siebie nie słyszę.
Elwira wstaje i siada przy stole, otwiera książkę. Po krótkim milczeniu
    Nie wiem, co znaczy — wszędzie pełno ludzi,
    U nas rzadko kto, i każdy się nudzi;
Ha! każdy smutku stroni, wesołości szuka.
O, zrobić dom przyjemnym jest to wielka sztuka.
po krótkim milczeniu
    Jakież to ważne i zabawne dzieło,
    Tak mocno twoją uwagę zajęło?


ELWIRA

    Pamiętnik.


WACŁAW

    Aha! Pamiętnik — nie żarty;
    Od dwóch tygodni leżał też otwarty,
    Aż się nareszcie doczekał czytania,
    Nie wiem, czy z nudów, czy też z powołania.

/ Elwira odsuwa książkę; długie milczenie. /


ELWIRA

Wcześnieś dziś wrócił.


WACŁAW

    A gdzież siedzieć miałem?


ELWIRA

/ po krótkim milczeniu /

Nie było wiska?


WACŁAW

    Owszem.


ELWIRA

/ po krótkim milczeniu /

    Grałeś?


WACŁAW

    Grałem.


ELWIRA

/ po krótkim milczeniu /

Szczęśliwie?


WACŁAW

    Nie.
ziewając
    Był tu kto?


ELWIRA

    Nie było nikogo.
po krótkim milczeniu, ziewając
Drogo grywacie?


WACŁAW

    Niedrogo.


ELWIRA

/ po krótkim milczeniu /

Pewnie duży mróz dzisiaj?


WACŁAW

    Duży.


ELWIRA

/ ziewając /

    Bardzo duży?


WACŁAW

/ wstając /

    Ale z tym mrozem nie nudź też mnie dłużéj,
    Cóż mróz czy upał obchodzić mnie może!
chodzi; długie milczenie
Ale wszakże dziś teatr, mamy pono lożę?


ELWIRA

Mamy.


WACŁAW

    Trzeba więc jechać, bo moda minęła,
Z piątego aktu sądzić o dobroci dzieła.

/ Elwira odchodzi. /



SCENA IV

/ Wacław. /


WACŁAW

Ach, nim się człowiek, niestety, ożeni,
O, jakże mało swoją wolność ceni!
Aż zakosztuje tej kwaśnej słodyczy,
Dopiero sobie, co miał niegdyś, życzy.



SCENA V

/ Wacław, Justysia. /

/ Justysia wbiega wziąć robótki pani. /


WACŁAW

Dobrze, żeś przyszła, Justysiu kochana,
Dybię na chwilkę od samego rana,
Którą by można przepędzić ze sobą.
Chciałbym cię widzieć i pomówić z tobą,
A mam mówić tyle.


JUSTYSIA

Ech, gdybyś pan chciał, to nie tylko chwilę,
Znalazłbyś pewnie i całą godzinę.


WACŁAW

Jakże mnie możesz przypisywać winę?
Wszak wiesz, że proszę, błagam czy się srożę,
Nic mojej żony stąd ruszyć nie może;
    W domu siedzi całe życie,
I chcąc cię kochać, muszę kochać skrycie.
Ale gdy jutro pójdzie do kościoła…


JUSTYSIA

Już, już rozumiem, puść pan, pani woła.


WACŁAW

Tak ci się zdaje.


JUSTYSIA

    Nadejdzie, dla Boga!


WACŁAW

    Nie zapominaj o mnie, lubciu droga;
    Staraj się wszystkich od siebie wyprawić,
Tak będziem mogli z sobą godzinkę zabawić.
    Pamiętaj o mnie, bo ja w każdej dobie
    Lubię pamiętać o tobie.
Patrz, pierścionek dla ciebie od dawna już noszę;
    Chciej go przyjąć, bardzo proszę,
    Niech go twoja rączka zdobi.
Justysia się kłania
    Tak mi dziękujesz?


JUSTYSIA

/ z kokieterią /

    A jakże dziękować?


WACŁAW

    Jak, Justysiu? Pocałować.

/ Chce ją całować. /


JUSTYSIA

/ nastawiając się /

    Proszę pana, co pan robi.

/ Elwira wchodzi, Justysia odtrąca Wacława, który stał tyłem do Elwiry. /



SCENA VI

/ Elwira, Wacław, Justysia. /


JUSTYSIA

/ chwytając się za głowę /

Ach, ach! Głowa!
płacze
    Prawdziwie, powiedzieć się godzi,
    Pan Hrabia zawsze tak chodzi,
    Jakby tylko sam był w domu;
    Tak niesłychanie rozbić głowę komu!
Aj, aj, co za ból! Oka nie mogę otworzyć.


ELWIRA

Wody zimnej czym prędzej najlepiej przyłożyć.
dzwoni i ku drzwiom idąc, do Kamerdynera
Wody! Wody daj prędko!
do Justysi
    To sposób jedyny,
    Będziesz zdrowa w pół godziny.


JUSTYSIA

    Zdrowa, a siniec?


ELWIRA

    Niewiele zaszkodzi.

/ Przynoszą wodę. /


JUSTYSIA

    A fe!


ELWIRA

    Justysi o jej piękność chodzi.


JUSTYSIA

    Jużci, trzy dni pościć wolę
    Jak nosić siniec na czole.

/ Elwira sadza Justysię i zawiązuje chustką głowę. /


ELWIRA

    Gdzie to?


JUSTYSIA

    Tu, tu — ach, jak boli!


ELWIRA

    Tu?


JUSTYSIA

    Tu — ach, tylko powoli!


ELWIRA

I znaku nie ma, jednak chustka może zostać.


JUSTYSIA

/ grożąc Hrabiemu poza Elwirą /

Na honor, że dobrego mogłam guza dostać.


ELWIRA

Poślij tam, z zaprzęganiem niech się jeszcze wstrzyma.

/ Justysia całuje rękę Elwiry i idzie ze spuszczoną głową ku drzwiom. Spogląda spod oka; widząc, że Elwira tyłem stoi, uśmiecha się, Hrabiemu grozi i wybiega. /



SCENA VII

/ Elwira, Wacław. /


ELWIRA

Na teatr jeszcze nie czas, wszakże szóstej nié ma.


WACŁAW

/ który od wejścia Elwiry stał nieporuszony, jakby nagle przebudzony /

A, nie ma, nie ma szóstej; tak, siódma dopiero,
Czy piąta… pół do szóstej… Niech konie rozbierą
Albo zaprzęgną, jak chcesz…
na stronie
    Ten rozum dziewczyny…


ELWIRA

Co dziewczyny?


WACŁAW

    Nic, żal mi że z mojej przyczyny
Cierpi tyle.


ELWIRA

    Nie bardzo, zanadto się pieści.


WACŁAW

Prawda, lubi się pieścić.


ELWIRA

    Niewiele boleści,
Więcej strachu doznała.


WACŁAW

    Tak i mnie się zdaje.


ELWIRA

Czasem taki przypadek przestrogą się staje.
Będzie już uważniejszą.


WACŁAW

    Ja także w tej mierze
Bedę patrzał przed siebie. Ale powiem szczerze,
Trzpiot z niej wielki.


ELWIRA

    Z Justysi? Rozsądna jak mało.


WACŁAW

Ciekawa.


ELWIRA

    Ciekawego cóż by się tu działo?


WACŁAW

Zawsze się kręci, śpiewa.


ELWIRA

    Zwyczajnie — wesoła.


WACŁAW

Chce zabaw.


ELWIRA

    Nic ją z domu wywabić nie zdoła.


WACŁAW

I kokietka.


ELWIRA

    Bynajmniej, mam zawsze na oku
I beze mnie, bądź pewny, nie zrobi i kroku.


KAMERDYNER

/ anonsując /

Pan Hrabia Alfred.


WACŁAW

    Prosić. — Tak rzadko tu bywa.


ELWIRA

Aż nadto często.


WACŁAW

    Nie w łaskach u pani.


ELWIRA

Co to, to prawda.


WACŁAW

    Chimera prawdziwa;
Co wszyscy chwalą, moja żona gani:
Grzeczny, dowcipny i pełen honoru —
Cóż mu zarzucić, nawet i z pozoru?


ELWIRA

    Chytry, fałszywy, zwłaszcza z kobietami.


WACŁAW

Przepraszam, szczery aż nadto czasami.


ELWIRA

    Sobą tylko zatrudniony.


WACŁAW

    Tak się zdaje, bo nieśmiały.


ELWIRA

    Bez stałości…


WACŁAW

/ śmiejąc się /

    A! z tej strony…


ELWIRA

    Jak to, doprawdy niestały?…
    Więc widzisz, że się nie mylę,
I czyż wad jego ma być tylko tyle?
Gracz.


WACŁAW

    On? Kart nie zna.


ELWIRA

    Zły.


WACŁAW

    Najlepszy w świecie.
Niech będzie, jak chce, a ja proszę przecie
Dobrze przyjmować mego przyjaciela.


ELWIRA

Mniemanie moje wszak was nie rozdziela,
Żadnej sprzeczności nie postrzeżesz we mnie,
Niech tu wciąż bawi, gdy ci to przyjemnie.


WACŁAW

Prawdziwie, dziś, gdy przyjaźń nieznaną się staje,
On rzadkie mi dowody przychylności daje.



SCENA VIII

/ Elwira, Wacław, Alfred. /


WACŁAW

Zapomniałeś nas całkiem, kochany Alfredzie,
Przecie dziś jakieś bóstwo łaskawe cię wiedzie;
Trzy dni się niewidzenia — to wieczność prawdziwa.


ELWIRA

Pewnie w tej części miasta rzadko kiedy bywa,
Inaczej swych przyjaciół nie mijałby zawsze.


ALFRED

Nie mogą być, prawdziwie, wymówki łaskawsze,
    Lecz przy tym niezasłużone.


WACŁAW

    Będziem więc słyszeć obronę.


ALFRED

Naszej szkody, że pani dość samotność lubi,
Jestem, rzadko bywając, dotychczas pamiętny;
Lecz w miłym towarzystwie, gdy się pamięć gubi,
Byłbym wkrótce rad sobie, a pani natrętny.


WACŁAW

    Zła, zła obrona.


ALFRED

    Ciebie zaś, mój panie,
    Sam przyznasz, rzadko kto w domu zastanie.


WACŁAW

I owszem, bardzo często, dziś cały dzień prawie,
Nie chcąc słabą zostawić, przy Elwirze bawię.


ALFRED

/ do Elwiry /

    Czy pani słaba?


ELWIRA

/ z pomieszaniem /

    Tak…


WACŁAW

/ zbliżając się /

    Słaba nieboga.
pieszcząc się
    Moja kochanka, moja pani droga…


ALFRED

    Pewnie ból głowy, widać to z wejrzenia.


WACŁAW

    Tak… katar… katar zaraz oczy zmienia.


ALFRED

Katary teraz mocne, nie trzeba wychodzić.


WACŁAW

/ z pośpiechem /

O, i owszem, i owszem, nie może zaszkodzić:
    W domu siedzieć — to niezdrowo.
do Elwiry
Jakże, najdroższe życie, jakże z twoją głową?


ELWIRA

    Nie wiem, czy będę…


WACŁAW

/ nie słuchając odpowiedzi, do Alfreda /

    Wiesz, dostałem charta;
    Co za skład, wielkość! Rzecz widzenia warta.
    Zmartwię Henryka, bo takiego nié ma;
Żaden z nim porównania pewnie nie wytrzyma,
O, i twój Sokół za nic, tą razą wybaczysz.
Tyli, czarny jak gałka, a kita… zobaczysz.
Ale teraz powiedz mi, co się z tobą działo?
    Tak cię w świecie widać mało,
    Zwłaszcza wieczorem unikasz zabawy.
    Cóż dziś robiłeś? Żądam ścisłej sprawy.


ELWIRA

Może w tym tajemnica, nie wypada śledzić.


WACŁAW

    Pewnie nie dla mnie.


ALFRED

    O, wszystkim powiedziéć
    I ścisłą sprawę zdać mogę,
    Jaką odbyłem dziś drogę:
Byłem u Stolnikowej. Po co? Nie wiem prawie.


WACŁAW

    Cóż tam słyszałeś? Udziel nam łaskawie.


ALFRED

    Kaszlu dużo.


WACŁAW

    To niewiele.


ALFRED

    I plotek trochę.


ELWIRA

    A to nadto dużo.


ALFRED

    Jednak powtórzyć można by je śmiele,
    Bo chyba tylko za przestrogę służą —
    Wszystko od dawna zapomniane dzieje;
    Sama rozprawia, sama się i śmieje.


ELWIRA

Tak, ale dobrze mówi.


WACŁAW

    O, bardzo wymowna.


ELWIRA

Bardzo godna osoba.


WACŁAW

    Najlepsza.


ALFRED

    Szanowna.


WACŁAW

Ależ nudna! Jak zacznie i gadać, i gadać,
Trzeba, żeby nie zasnąć, rzadką moc posiadać.


ALFRED

Wkrótce przybyła Aniela w żałobie.


ELWIRA

    Po kim?


ALFRED

    Po mężu.


WACŁAW

    Umarł?


ALFRED

    Żyje sobie,
Lecz dziś na wieś wyjechał, a jutro powróci.


WACŁAW

Cóż za czułość! Lecz czemuż w domu się nie smuci?


ALFRED

W domu? Dobre pytanie: któż by o tym wiedział?
    Ledwie mi jej brat rzecz tę rozpowiedział,
    Weszła Julija do naszego grona.


ELWIRA

W złym humorze?


WACŁAW

    Jak zwykle,


ALFRED

    Ściśnięta, upstrzona.


WACŁAW

Gipsem prósząca.


ALFRED

    Postrach mego fraka.


ELWIRA

Co przy tej — trudno zasnąć.


WACŁAW

    Bo budzi tabaka.


ELWIRA

I słówka ostre.


ALFRED

    Bardzo ostre z bliska.


WACŁAW

Czego ona się stroi, złoci, bieli, ściska?
    Na co jej walczyć z naturą?


ALFRED

/ kończąc /

Była niegdyś jaszczurką, teraz jest jaszczurą.


WACŁAW

    Wszędzie coś gani, coś śmiesznego widzi,
    Zawsze się dąsa, zawsze z kogoś szydzi…
Ale mów o kim innym, nie lubię tej baby.


ALFRED

Był więc Erazm — rumiany, chociaż niby słaby,
Zawsze słodko mówiący, choć pół głosu chował.
Najczulej Stolnikowej urodzin winszował,
    Mnie zaś imienin w dziesiątej oktawie,
    Panu Janowi, że mieszka w Warszawie,
    Księciu, że w domu dwoje dzieci zastał,
    I tak się mocno rozmachał, rozszastał,
    Że i Staroście winszował,
    Że żonę pochował.


WACŁAW

    Gdy do mnie idzie, albo przy mnie staje,
    Żem solenizant, zaraz mi się zdaje,
W istocie ta figura, zawsze winszująca,
Śmiejąca, kochająca, jest bardzo nudząca.


ELWIRA

Dobre ma serce.


ALFRED

    Jak gdyby baranek.


WACŁAW

Słodki jak lukrecyja, dobry jak rumianek.


ALFRED

    Byłbym w uwagach czas dłuższy tam strawił,
    Gdyby Kasztelan strachem nie nabawił.
Postrzegłszy, że już ku mnie rozpuścił swe żagle,
Nie chcąc słuchać procesów, wymknąłem się nagle.


WACŁAW

Dokąd?


ALFRED

    Do Baronostwa.


WACŁAW

    Cóż *dobra Barona*?


ALFRED

*Dobra Barona* kontent, kocha *swego żona*.


WACŁAW

Zastałeś Pułkownika?


ALFRED

    A cóż za pytanie!
To się rozumie, któż go nie zastanie?


ELWIRA

Na bardzo piękną napadliście drogę,
    Obmawiacie od godziny.


ALFRED

Co wszyscy wiedzą, czyż mówić nie mogę?
    Jestże tu co mojej winy…


WACŁAW

Że Baronowa wojskowości sprzyja.
Nareszcie, czyż to dzisiejsze odkrycie?


ELWIRA

Zapewne, wina jej samej, nie czyja;
Lecz któż bez *ale*, mówią pospolicie.


WACŁAW

Ależ bo Baronowej za grube jest *ale*,
I bardzo proszę nie bronić jej wcale.


ELWIRA

Sam ją chwaliłeś.


ALFRED

    Trzeba też mieć względy
Na słabość kobiet, ich tak miłe błędy.


WACŁAW

/ do Alfreda /

Żarty.
do Elwiry
    Chwaliłem rozum, milcząc o honorze;
Bo jeżeli szacunku taka pragnąć może,
Która zdeptawszy skromność, obowiązki, cnotę,
Wyrzekła się już wstydu, lubi swą sromotę,
Co z tajemnych miłostek w jawny nierząd leci,
Którą gardzą uczciwi, gardzić będą dzieci,
    Jeżeli taka chlubne zyska zdanie,
    Cóż się więc dla tej zostanie,
Co szczęście wkoło siebie ustalając sobą,
    Jest wzorem cnoty, płci pięknej ozdobą?


ALFRED

    Co za rozprawa grzmiąco wyłuszczona!


WACŁAW

Wróćmy więc do weselszej, wróćmy do Barona:
Że mu się żona… tam… te… wiemy, co się dzieje…
    No, cóż ma robić? Lecz z czego się śmieje,
    To, że tak kocha tego Pułkownika,
    Który sumiennie czasami unika;
    Ale ten gwałtem przy sobie go mieści,
    Zaprasza, trzyma, ledwie że nie pieści:
    Z nim musi zawsze, z nim musi być wszędzie,
Słowem, że jak odjedzie, Baron żyć nie będzie.
śmiejąc się
    A, to rzecz śmieszna!


ALFRED

    Prawda, że zabawna.


WACŁAW

Tak się zaślepić i to od tak dawna!
    I spokojnie żyją z sobą,
    Żyją, jak ja z tobą.
śmieje się
A co najbardziej śmieszności pomnaża,
Że cudze kroki dowcipnie uważa,
Umie postrzegać, umie i wyszydzić,
I wszystko może, oprócz siebie, widziéć.


ALFRED

Poczciwa dusza!


WACŁAW

    A, to gap prawdziwy!


ALFRED

O, to za ostro! Za cóż tak niegrzecznie?


WACŁAW

Gap, gap — mąż taki, to wyraz właściwy.


ALFRED

Niech i tak będzie, kiedy chcesz koniecznie.


WACŁAW

Jego ta pewność, na której spoczywa,
Czasem mnie śmieszy, lecz czasem i gniéwa;
    I nieraz chętka mnie bierze
    Wszystko powiedzieć mu szczerze.
śmieje się
Toby się zdziwił!


ALFRED

    I miałby przyczynę.


WACŁAW

Wystaw go sobie, jaką miałby minę.


ALFRED

Nie chciałby wierzyć.


WACŁAW

    Dowody bym złożył.


ALFRED

Toby się gniewał.


WACŁAW

    Nie, stałby jak wryty,
udając minę Barona
Oczy wytrzeszczył i gębę otworzył.


ALFRED

/ śmiejąc się /

Niech pani spojrzy, jaki wyśmienity —
Baron prawdziwy!
Dotychczas Elwira ze spuszczoną głową, przeglądając książkę, śmiała się skrycie; teraz głośno się śmieje, spojrzawszy na męża.
Po krótkim czasie
    Na zegarek patrzę,
Bo jeżeli będziecie państwo dziś w teatrze —
    Siódma minęła.


WACŁAW

/ dzwoni, potem mówi do Kamerdynera /

    Pojazd.


KAMERDYNER

    Zaprzężony.


WACŁAW

    Do naszej loży jesteś zaproszony,
    Jutro zaś przyjedź, do dziesiątej z rana
Z konną jazdą zaczekam na mojego pana,
    Potem u nas na obiedzie;
    Dobrze, kochany Alfredzie?


ALFRED

/ podając rękę Elwirze /

    Chętnie przyjmuję wszystkie zaproszenia,
    Oprócz do loży; mam co do czynienia…


WACŁAW

Zatem do jutra.


ALFRED

/ idąc ku drzwiom /

    Tak, jutro, Wacławie,
    Na twoje miłe rozkazy się stawię.



SCENA IX

/ Kamerdynery wynoszą kandelabry ze świecami, lampa zostaje. /


JUSTYSIA

/ sama /

/ wygląda; potem wybiega; patrzy za drzwi, którymi wyszli; zamyka i wraca /

    Wiem, wiem, kto wróci, przysięgłabym prawie —
    Wkrótce usłyszę do okna pukanie.
Ach, mądry, kto na dole wymyślił mieszkanie!
palec z palcem spotykając
Otworzyć, nie otworzyć, otworzyć, otworzyć,
    Otworzyć! — aha, tak z losu wypadło.
Muszę też i panicza trochę upokorzyć,
    Niech choć raz własne zobaczy zwierciadło.
    Justysia nie trzpiot, pomyśli o sobie,
    Ważyć wszystkiego nie chce w każdej dobie;
    Jutro więc całkiem postać rzeczy zmienię,
wyniosło
    Bo tak mi każe honor i sumienie.
siada przy stole i po krótkim myśleniu
    Ale cóż znaczy, że go dotąd nié ma?
    Jednak podobnoś dał mi znak oczyma.
    Gdyby… ha!… ciszej… jakiś szmer w ogrodzie.
    Tak… on… niemylnie; poznaję po chodzie.
obraca się tyłem do okna i zaczyna czytać; słychać pukanie w okno
odskakując na środek
Ach! ach!


ALFRED

/ za oknem /

    Justysiu! To ja, otwórz.


JUSTYSIA

    Ja się boję.


ALFRED

    Otwórzże prędzej, bo na zimnie stoję,
Justysiu!

/ Puka. /


JUSTYSIA

/ cicho /

    Będę krzyczeć, Franciszku, Stefanie!
    Gwałtu krzyczę, Janie! Janie!


ALFRED

Ale, Justysiu, co robisz, dlaboga!
To ja, ja! Na cóż ten hałas, ta trwoga?


JUSTYSIA

/ otwierając okno /

Ach, to pan jesteś.



SCENA X

/ Justysia, Alfred. /


ALFRED

/ w oknie /

    A któż by też inny,
    Tak odważny i tak czynny?


JUSTYSIA

    Takem się zlękła, że ledwie co żyję;
    Jak serce bije!


ALFRED

/ kładąc rękę /

    Czy doprawdy bije?


JUSTYSIA

Dotąd jeszcze przyjść do siebie nie mogę.
Jak można komu taką sprawić trwogę?


ALFRED

Przepraszam cię, przepraszam.


JUSTYSIA

    Tak! Rzecz niesłychana.
    To okno — to drzwi dla pana.


ALFRED

Prawda, wygodne.


JUSTYSIA

    O, wiem że nie trudzi
Przez okno łazić, ale straszyć ludzi…


ALFRED

/ klękając żartem /

Przepraszam cię, królowo!


JUSTYSIA

/ tym samym tonem /

    Przebaczam.


ALFRED

    Więc siadam.


JUSTYSIA

/ stając przed siedzącym na kanapie /

Co ja się panu zawsze nie nagadam,
    Po co tu przychodzić,
    Mnie i panią zwodzić?


ALFRED

/ biorąc ją za rękę /

    Brawo, Justysiu, morały!


JUSTYSIA

    Zdałyby się panu, zdały.


ALFRED

Tak sądzisz?


JUSTYSIA

    Zapewne, bo…


ALFRED

/ sadzając koło siebie /

    Tylko gadaj z bliska,
Z daleka nic nie słyszę.


JUSTYSIA

    Niechże pan nie ściska.


ALFRED

Inaczej być nie może — chcąc pojąć morały,
Trzeba, aby do serca bliski przechód miały.


JUSTYSIA

Pan wielki filut!


ALFRED

    Początek wspaniały.


JUSTYSIA

Bo czy też może na świecie uchodzić,
Żeby tak brzydko moją panią zwodzić?


ALFRED

A któż ją zwodzi?


JUSTYSIA

    Piękne zapytanie!
Wszakże jej pan przysięgasz do śmierci kochanie;
    I dziś słyszałam, stojąc pode drzwiami,
    Jak ją pan łudzisz pięknymi słówkami:
udając Alfreda
    „Chciałbym zapomnieć daremnie;
    Miłość ze życiem spletła się już we mnie,
    Ich węzła nieba nie wzruszą,
    Trwać i ginąć razem muszą”.


ALFRED

/ śmiejąc się /

No, i cóż dalej?


JUSTYSIA

    Alboż jeszcze mało?


ALFRED

    Cóż tak dziwnego w tym ci się wydało?
Mówię, że kocham, ona zostaje w tej wierze,
    Bo też ja ją kocham szczerze.


JUSTYSIA

    Hm, czy tak? A mnież?


ALFRED

    Za tobą szaleję!


JUSTYSIA

    Lecz moja pani inną ma nadzieję;
    Jedynie kochając pana,
    Chce tylko sama jedna być kochana.


ALFRED

Sama jedna? Co o tym, to nie było mowy,
    Tegom nie przyrzekł, to artykuł nowy.
Ale słuchaj, Justysiu, rok już blisko mija,
Rok, jak kocham Elwirę i ona mi sprzyja,
    Rok, Justysiu, to nie doba!
    Cóż więc dziwnego, że mi się podoba
    Twarzyczka luba, dowcipne wejrzenie,
    Co raz zgon wróży, raz ciska płomienie,
    Uśmiech, co z marsem pomieszać się lubi,
    Uśmiech zdradziecki, co każdego zgubi,
    Usteczka małe, całuskom stworzone,
    Objęcie pieszczone,
    Przyjemność boska, boska postać cała;
Słowem, że się Justysia sercu podobała.


JUSTYSIA

    Słówek nie braknie i choć im nie wierzę,
    Nie wiem, dlaczego dotąd kocham szczerze,
    Lecz gdy pan nad rok już nie kochasz więcej,
To mnie tylko zostaje pono sześć miesięcy?


ALFRED

Nie, ciebie kochać będę nad wszelkie kochanie,
Póki będę mógł kochać, póki życia stanie,
Przysięgam!…


JUSTYSIA

    Hola! stój pan, nie przysięgaj, proszę!
Gdzie przysiąg trzeba, tam nikną rozkosze.


ALFRED

    W jakimże dzisiaj Justysia humorze?
    Łajesz mnie ciągle, ja słucham w pokorze.


JUSTYSIA

    Jeszcze raz tylko połaję.


ALFRED

    Jeszcze raz jeden — przystaję,
Ale potem…


JUSTYSIA

    Na co też pisać listów tyle?
    Mogą nas wydać, przykre sprawić chwile.
    Dawniej je pani przy sobie nosiła,
    Lecz teraz taka plika się zrobiła,
    Że trudno unieść; więc je wszędzie kładzie,
    Pełno ich w łóżku i w każdej szufladzie…
Ja umiem po francusku.


ALFRED

    A wiem, doskonale.


JUSTYSIA

    Wzięłam więc kilka.


ALFRED

    Niepotrzebnie wcale.


JUSTYSIA

Zda się wiedzieć o wszystkim, więcem je czytała.
    Jakież to nudne! Nigdy bym nie chciała,
    Żeby kto do mnie pisywał podobnie.
    Nie jestże bardziej sposobnie,
    Gdy sam przyjdzie i zabawi,
    I lepiej wszystko wystawi?


ALFRED

Justysia ma rozsądek i woli rozprawiać,
    Jak się listkami zabawiać;
    Lecz twoja pani inne ma żądania
    I do tych moja powolność się skłania.


JUSTYSIA

    Ależ listy mogą zdradzić
I panią, mnie i pana w nieszczęście wprowadzić.


ALFRED

    Nie mnie, bo ja ich nie piszę.


JUSTYSIA

    Któż taki? Nie pan? Co słyszę!


ALFRED

    Gdzież byłbym w stanie pisać te arkusze?
    Ale gdy co dzień jeden list dać muszę,
    Siedzi tam przy mnie jakiś Francuz stary,
    Co gada dużo i pisze bez miary;
    Jemu więc czasem dyktuję,
    Czasem beze mnie przepisuje,
    Czasem co doda, ja potem poprawię,
    I tak co doba jeden list wystawię.


JUSTYSIA

    Lecz i takie wydać mogą.


ALFRED

    Nie wymieniam tam nikogo
    I pismo nie moje,
    Więc się niczego nie boję.


JUSTYSIA

Wież to pani?


ALFRED

    Broń Boże!


JUSTYSIA

    I to się tak godzi?
    I to niby pan nie zwodzi?


ALFRED

    A, już gderania dziś przebierasz miarę,
    Więc pocałuj mnie za karę.
Justysia się odsuwa
Co, nie chcesz? Więc ja ciebie za wszystkie urazy
    Pocałuję cztery razy.


JUSTYSIA

Nic z tego.

/ Ucieka. /


ALFRED

Bliżej!


JUSTYSIA

    Dalej!


ALFRED

    Zmuszę.


JUSTYSIA

    Wzbronię.

/ Ucieka, zasłaniając się krzesłami /


ALFRED

Proszę.


JUSTYSIA

Nie.


ALFRED

    Nie?


JUSTYSIA

    Nie.


ALFRED

    Ale jak dogonię!…

/ Alfred goni za Justysią pomiędzy krzesła; zasłona spada. /




AKT II



SCENA I


JUSTYSIA

    Ciągle się lękać, być ciągle na straży,
    Gdy inna miłość bezpieczna się darzy…
    Nie ma co myśleć, już wybór zrobiony:
    Wacław zostaje, Alfred oddalony.
    Tak… lecz od pani jakże go oddalić?
    Jak? żeby siebie we wszystkim ocalić.
    Trzeba dowodów… Mamże służyć za nie
    I wydać przeszłe nasze zachowanie?
    Nie… listy… zazdrość… bajeczkę ułożę,
    Pani uwierzy… on się wplątać może.
    Tak, dobrze… Przy tym, gdy wiedzieć nie będzie
    Kto zdradził, a ja utrzymam go w błędzie
    Przez łzy, przysięgi, rozpacz i szlochanie,
    Co było, skrytym na zawsze zostanie.



SCENA II

/ Justysia, Wacław. /


WACŁAW

/ wyglądając /

Jest jeszcze pani?


JUSTYSIA

    Nie ma, już w kościele.


WACŁAW

    O, jakżem teraz polubił niedzielę!
    W niej tylko chwilkę mogę żyć przy tobie;
    Lecz nadal muszę myśleć o sposobie,
    Jak byśmy mogli bez ciągłej przeszkody
    Wzajemnych uczuć udzielać dowody.
    Lecz cóż, gdy do ciebie śpieszę
    Z czułej miłości zapałem,
    Kiedy naprzód już się cieszę
    Szczęścia mojego podziałem,
    Widzę cię smutną, oziębłą, nieśmiałą.
    I łzy… Cóż to… cóż się stało?


JUSTYSIA

    Kochany panie, nie badaj przyczyny,
    Nie troszcz się losem nieszczęsnej dziewczyny.


WACŁAW

    Jak to, twój smutek nie ma mnie obchodzić?
    Takąż miłość widzisz we mnie?


JUSTYSIA

    Nic mego żalu nie może osłodzić,
    Na cóż wyjawiać daremnie?


WACŁAW

    Zwierzyć swój smutek to ulga jedyna:
    Powiedz więc, jakaż łez twoich przyczyna?
    Jeśli mnie kochasz!


JUSTYSIA

    Ach, jakież żądanie!


WACŁAW

/ prosząc /

    Luba Justysiu!


JUSTYSIA

    Luby, drogi panie!
    Pozwól, niech milczę.


WACŁAW

    Nie, to być nie może.


JUSTYSIA

    Później się dowiesz.


WACŁAW

    Nie, teraz chcę wiedzieć.


JUSTYSIA

    Smutku nie cofniesz.


WACŁAW

    Koniec mu położę.


JUSTYSIA

    Nie mogę.


WACŁAW

    Dobrze, możesz nie powiedzieć,
    Wiem, te łzy twoje, wiem, co mogło sprawić;,
    Płaczesz, bo nie śmiesz w oczy mi wyjawić,
    Żeś mnie już kochać tak prędko przestała;
    Otóż to twoja tajemnica cała.


JUSTYSIA

    Cóżeś pan wyrzekł! Ach, takie mniemanie
    Wyrywa przykre z ust moich wyznanie,
    Że się na zawsze z panem rozstać muszę,
Że to jest tajemnica, co dręczy mą duszę.


WACŁAW

    Rozstać się ze mną?


JUSTYSIA

    Tak, i to w tej dobie.


WACŁAW

    Justysia żartuje sobie.


JUSTYSIA

Nie, panie, nie żartuję; wolę miejsce stracić,
Niźli za dobrodziejstwa niewdzięcznością płacić.
Nie, nigdy mojej pani zmartwienia nie sprawię,
Tej, z którąm wychowana od kolebki prawie,
Która mnie nieustannie łaskami obdarza
I we mnie przyjaciółkę, nie sługę uważa.


WACŁAW

Bądź więc jej przyjaciółką, ale bądź i moją.


JUSTYSIA

Nie, takie związki dla nas całkiem nie przystoją.
Zbłądziłam już zbyt wiele, lecz błędy poznaję;
A ponieważ żal szczery każdemu zostaje,
Wstąpię dziś do klasztoru: tam w ostrej pokucie
Odkupię przeszłe grzechy, zgaszę błędne czucie.
Ach, dawniej tak uczynić potrzeba mi było!
Lecz nie znałam, co to jest, że mi z panem miło,
Nie znałam co się dzieje, gdym pana kochała,
Bom, niestety, okropnej miłości nie znała.


WACŁAW

Lecz dlaczegóż okropnej, Justysiu kochana?
Okropność tylko przy tych, którym jest nieznana;
Stare tylko matrony miłością was straszą.
Niech mówią, co chcą — miłość jest uciechą naszą!
Cóż tak strasznego w pieszczot niewinnej słodyczy?
Pewnie nic, kiedy każdy pieszczot sobie życzy.
A co zaś do klasztoru, powiem, że w tej mierze
Jestem trochę niewierny, rzadko kiedy wierzę.
    Takie zamiary często się odmienia,
    Są to zwyczajne panieńskie marzenia,
I ta, co do klasztoru śpiesznie się wybiera,
Pewnie za ślubnym wieńcem z pragnienia umiera.


JUSTYSIA

Jak to, zwodzę?


WACŁAW

    Nie mówię, żebyś miała zwodzić,
Lecz mówię, że się mylisz, zresztą po cóż wchodzić —
Szczere czyli nieszczere twoje powołanie,
    Dość, że spełnionym nigdy nie zostanie.
Kocham cię, ty mnie kochasz, niech będzie dość na tém,
Bo cię na wszelki sposób pogodzę ze światem.


JUSTYSIA

Nareszcie, choćbym nie szła do klasztoru,
Muszę się stąd oddalić dla mego honoru.
Jakaż mnie przyszłość czeka, jakąż mieć nadzieję!
Że biedną, opuszczoną… Ach, cała truchleję!…


WACŁAW

A, miej lepsze mniemanie o moim honorze.
Że się kiedyś rozłączym, to wszystko być może;
    Lecz opuszczoną Justysia nie będzie:
    Jej los przed wszystkim mieć będę na względzie.
    Posag panieńskie zwykł pomnażać wdzięki;
    Gdy go Justysia do swoich przyłączy,
    Niejeden pewnie zapragnie jej ręki;
    Tak nie klasztorem wszystko się ukończy.
    I jeśli słowom nie dowierzasz może,
    Dziś jeszcze pismo w twoje ręce złożę;
Bo szkoda tę twarzyczkę kratami zasłaniać.
No jakże? Słówko. Myślisz… zdajesz się nakłaniać…


JUSTYSIA

Ach, łatwo pan zwycięstwo nade mną odnosisz,
Bo nie mogę odmówić, kiedy o co prosisz.


WACŁAW

Więc zostajesz?


JUSTYSIA

    Zostaję.


WACŁAW

    Bardzo mnie to cieszy.
Ale kto prawdę kryje, ten najwięcej grzeszy;
    Wyznajże szczerze, ja się nie urażę,
    Czy w rzeczy klasztor był w twoim zamiarze?
Lub też czyś może chciała w mniej ostrym sposobie,
Do swej pokuty przybrać towarzysza sobie?


JUSTYSIA

    Oto piękne zapytanie!
płacząc
    Otóż nagroda za moje kochanie!


WACŁAW

Kiedyż bo zaraz płaczesz.


JUSTYSIA

    Powinna bym szlochać,
Że na moje nieszczęście muszę pana kochać;
    Mogłam pójść za mąż, być panią bogatą,
    Jednak dla pana nie zważałam na to.
płacząc
    Ale kiedy tak… kiedy tak pan mniemasz,
    Kiedy ufności w mojej cnocie nie masz,
Dostanę sobie męża, będę swój dom miała
I będę sobie innych, grzeczniejszych kochała.


WACŁAW

    Ależ Justysiu, cóż to za myśl płocha?
    Kto za mąż idzie, ten innych nie kocha.


JUSTYSIA

    A kto się żeni?


WACŁAW

    Kto się, mówisz, żeni?
    Kto już żonaty?… to jest, kto ma żonę?…
    To co innego… bo choć stan odmieni…
    Mężczyźnie wszystko pozwolone.


JUSTYSIA

/ do okna biegnąc /

    Ktoś wjeżdża… Pani!

/ Wybiega z pokoju. /


WACŁAW

/ sam /

    Jest, wraca. No proszę,
    Co ja z tą żoną utrapienia znoszę!
    To rzecz nieznośna, a nawet i zdrożna,
    Że w swoim domu nic robić nie można.



SCENA III

/ Wacław, Elwira. /


WACŁAW

    Wierz mi, Elwiro, złą obierasz drogę,
    Spokojnie patrzeć i milczeć nie mogę;
    Czy moda, czy cudza rada,
    Obie zarzucić wypada.
    Wesołość, zabawy, stroje —
    Wszystko to ma miejsce swoje;
    Lecz obowiązki, zwłaszcza względem nieba,
    Zawsze na przód kłaść potrzeba,
    Mieszać ich z sobą nigdy nie przystoi
    I kto nagany się boi,
    Ten swe czynności z każdą porą zgodzi.


ELWIRA

    Ależ nie wiem, o co chodzi.


WACŁAW

    Wszakże powiadam, że wcale nieładnie,
Kiedy która jak wicher do kościoła wpadnie,
Dziesięć razy się ruszy i wstanie, i siędzie,
A zabawiwszy kwadrans, wylatuje w pędzie,
Rzuca się do karety z równym szmerem, trzaskiem
I próżniackiej gawiedzi cieszy się oklaskiem,
    Która podobnież, w niedzielnej oprawie,
    W publicznych miejscach stoi na wystawie.


ELWIRA

Czy to do mnie?


WACŁAW

    Trzech minut nie byłaś w kościele.
    Ale nie będę rozprawiał zbyt wiele,
    Powiem ci tylko, że to śmiesznie bardzo,
    Kiedy kobiety pozorami gardzą.
    Nie dość być w duszy nabożną, cnotliwą,
    Nie dość — uważną i tkliwą
    Na najdrobniejszy uszczerbek honoru,
Potrzeba być tym wszystkim także i z pozoru.


ELWIRA

    Tę bardzo słuszną przestrogę
    Z dawna mam w duszy, więc przyjąć nie mogę.
    Widząc szczęście w cichej cnocie,
    O wrzasku świata nie myślę,
    Ale — nabożna w istocie,
    I na pozór zważam ściśle.


WACŁAW

Czemuż tak prędko wracać?


ELWIRA

    Z jak najlepszej chęci:
Nie mogłam być spokojna i wyrwać z pamięci,
Że stangret na mróz taki stać musi na dworze,
Że cierpi dla mnie tylko, gdy nie cierpieć może.


WACŁAW

Mróz? Dzisiaj mróz? Gorąco! Tak pięknych dni mało.


ELWIRA

Czy doprawdy nie zimno? Więc mi się tak zdało.
Jestem szczerze nabożna i bywam w kościele,
Na rzecz, jak i na pozór, zważam bardzo wiele,
Lecz czuję, że nad wszelkie nasze powinności
Jest najświętsza — nieść ulgę cierpiącej ludzkości.


WACŁAW

Choć bardzo pięknie mówisz, rozprawiasz gorąco,
Gdzież tu przyłatać ludzkość i ludzkość cierpiącą,
Że stangret w dobrym futrze godzinę zaczeka?
    Jakże się prędko wasz umysł zacieka!
Litość z rozsądkiem — piękna, lubię ją i cenię;
Lecz przesadzona — w śmieszne zmienia się marzenie.


ELWIRA

    W śmieszne marzenie, przyznaję;
    Lecz choć zamiar się nie ziści,
    To chęć dobra się zostaje
    W niezawodnej nam korzyści.
    O, jak słodko i przyjemnie,
    Gdy pomyśleć mogę sobie,
    Że ktoś pomoc znalazł we mnie,
    Że cierpieniom ulgę robię.
Ach, mój mężu, mów, co chcesz, licz między przywary,
Litość i dobroczynność nigdy nie ma miary;
Ach, ludzkość bóstwem moim! Jej powab, jej siła…

/ Wacław przed ostatnim wierszem wzruszył ramionami i odszedł, tak że Elwira nie postrzegła jego niebytności. /



SCENA IV

/ Elwira, Justysia. /


JUSTYSIA

    Tak prędko pani wróciła?


ELWIRA

    Ach, jakżem wrócić nie miała,
Kiedym list do Alfreda oddać zapomniała!
    Weź i wręcz zaraz, jak tylko przyjedzie,
    A tak mieć będę odpis przy obiedzie.


JUSTYSIA

/ biorąc list, kiwa głową /

List do pana Alfreda?


ELWIRA

    Cóż znaczą te miny?


JUSTYSIA

    Boję się mówić.


ELWIRA

    Tylko bez przemowy.


JUSTYSIA

    Lepiej nie oddać.


ELWIRA

    Nie oddać? z przyczyny?…


JUSTYSIA

    Uwierzysz pani?…


ELWIRA

    Nie kłóćże mi głowy,
    Mów, co masz mówić, bez tego zachodu,
    Wszystkiemu wierzę, lecz trzeba dowodu.


JUSTYSIA

    Ale wprzód pani przyrzekniesz milczenie
    I że, jakie bądź wypadnie zdarzenie,
    Nie wydasz, skąd wiesz, co ci chcę wyjawić,
    Gdyż to na zemstę może mnie wystawić;
A często dobra sława niewinnej dziewczyny
Może przez tych paniczów zginąć w pół godziny.


ELWIRA

Wszystko ci obiecuję, zaręczam, przyrzekam,
    Tylko niech dłużej nie czekam.


JUSTYSIA

    Wyznam więc szczerze… Ale ktoś nadchodzi…
    Idźmy do siebie, nikt nam nie przeszkodzi.


ELWIRA

    Wielkie nieba! Cóż się dzieje!
    Cóż będę słyszeć! Ach, cała truchleję!

/ Odchodzą. /



SCENA V


ALFRED

/ do Kamerdynera pierwszy wiersz /

    Proszę powiedzieć panu, że go czekam.
po krótkim milczeniu
Długo wprawdzie z Elwirą zerwanie odwlekam,
Ależ bo ta Justysia to luba dziewczyna,
Rzadką jakąś nade mną władzę brać zaczyna.
    Jej wesołość i jej wdzięki
Okraszają Elwiry nieustanne jęki.
    I tak mnie kocha to niewinne dziecię,
Tak tylko mnie jednego widzi na tym świecie,
    Że się jej duszy i mym czuciom dziwię.
    Nareszcie i myśl przyjemna prawdziwie,
    Żem był jej mistrzem w nauce kochania —
    Wszystko mnie ku niej mimowolnie skłania.



SCENA VI

/ Alfred, Wacław. /


ALFRED

    A, cóż za mars? Cóż ci to, Wacławie?


WACŁAW

    Ból głowy.


ALFRED

    Mnie się nie zdaje;
    Raczej przeszkoda w jakiej czułej sprawie
    Panu memu w drodze staje.


WACŁAW

    Cóż! mówisz do mnie jak przed dwoma laty,
    Czyś zapomniał, żem żonaty?


ALFRED

    Bynajmniej, tego zapomnieć nie mogę;
    Lecz choć w tę ciężką puściłeś się drogę,
    Wiem, że się trzymasz twoich zasad wiernie:
    Rwiesz same kwiaty a omijasz ciernie;
    Że nie chcesz, bitym postępując torem,
    Stać się małżonków sielankowych wzorem
    I ślubnym prawom nie kładąc granicy,
    Kądziel w ujęciu, u nóg połowicy —
Nie zechcesz ołowianej używać swobody.
    Nadtoś żył w świecie, nadtoś jeszcze młody.
    Jak to, ów Wacław, cel tylu zazdrości,
    Dziecko popsute szczęścia i miłości,
    Trzecia osoba przy każdym małżeństwie,
    Nigdy nie syty odmiany w zwycięstwie,
    Co trwogą mężów, zdradą żon się wsławił,
    Co tyle rozkosz, a potem łez sprawił,
    Miałżeby przestać na dawniejszych czynach
    I już spoczywać na swoich wawrzynach?


WACŁAW

    Tak, na wawrzynach spoczywam, Alfredzie.
    Pókiśmy wolni lepiej nam się wiedzie:
    Tytuł małżonka powagi dodawa,
    A ta najmniej jest potrzebną;
    I do ufności nabyte już prawa
    Nie są rzeczą nam pochlebną.
    Wolę ja zawsze, kiedy mnie się boją,
    Wtedy przyjaźnią nie zwodzą się moją,
    W swoim znaczeniu biorą każde słowo
    I zwykłą drogę skracają połową.


ALFRED

    Jakżeś mnie zdziwił tą nauką nową!
    O mój mistrzu doskonały,
    Czemuż twe dla mnie przykłady ustały!


WACŁAW

O mój uczniu najmilszy, poznasz w swojej porze,
    Że inaczej być nie może.
    Niech się żonaty gdziekolwiek udaje,
    Ileż przeszkód nie zastaje!
    I jego żona, i mąż z drugiej strony,
    Spokój domowy, familijne rady,
    A co najgorsza nad wszelkie zawady,
    Te, jak bijące na krogulca wrony,
Co swe grzechy przeżyły — stugębne matrony.
    Jeśli zaś ujdę ich sowiemu oku
    I skrytym będę w każdym moim kroku,
    Jeśli nieznany zwiodę i oddalę
    Tak opiekuny, jak jawne rywale,
Choć szczęśliwym zostanę w jak najwyższym względzie,
    Cóż? kiedy o tym nikt wiedzieć nie będzie.


ALFRED

    Tak więc mężowie spokojni być mogą?


WACŁAW

    Najspokojniejsi, nie tylko przeze mnie;
    Nikt ich już teraz nie nabawi trwogą
    Albo nabawi — daremnie.
    Dzisiejsza młodzież, zakochana w sobie,
    Myśląca tylko o swojej ozdobie,
    Co wszystkie kobiet śmieszności przejęła
    I której jeszcze do całości dzieła
    Spazmów i muszek tylko nie dostaje,
    Mniema, że dosyć, kiedy w szrankach staje,
    Raz się pokazać i raz się pochwalić,
    By wszystkie serca miłością zapalić.
    Któryż dziś umie w miłosnej potrzebie
    Nie znać, zapomnieć i poświęcić siebie?
    Wyrzec się zdania swojej duszy prawie,
    Być w szczęściu, smutku, nadziei, obawie,
    Przez tę jedynie, dla której wzdychamy…
ciszej
    Póki ją jeszcze o co prosić mamy.


ALFRED

A kiedy już nie mamy? Cóż wtedy, Wacławie?


WACŁAW

    Trzeba nagle zmienić postać
    I z węża — lwem zostać.


ALFRED

A, niechże cię uściskam za takie nauki!
Zmiłuj się, wydaj statut, a wdzięczne prawnuki
    Imię twoje będą czciły.


WACŁAW

    Nie żartuj sobie, własne me przykłady
    Mogłyby służyć za pewne zasady.


ALFRED

    Żebyś pisał — żarty były;
    Ale to myślę prawdziwie,
    Że gdyś w miłości szczęśliwie
Podobania się sztukę przywiódł tak wysoko,
Warteś ściągnąć na siebie naśladowcze oko;
Że nikt pierwszeństwa nie dojdzie w tym względzie,
    Kto zawsze tobie podobnym nie będzie,
    Że winien w twoje postępować ślady,
    A ty — żeś winien udzielać swej rady.


WACŁAW

    Udzielać rady? Komu, po co, na co?
    Ospała młodzież — mężowie nie tracą.
    Jako z nich jeden, ja się z tego cieszę
    I z oświeceniem nigdy nie pośpieszę.
    Lecz dla dobrego, jak ty, przyjaciela
    Chętnie się rada udziela;
A gdy dobrze użyjesz nauki ci dane,
    Ja nagrodzonym za pracę zostanę.
    Czyś ty myślał, że się smucę,
Gdy na spokój małżeński oko moje zwrócę?
O nie, ja tylko mówię, co wyznać należy,
    Że nie ma teraz trwożącej młodzieży.


ALFRED

    Nie pogardzaj nią zbyt wiele,
    Wszakże z popiołów powstają mściciele.


WACŁAW

Mówią to, że kto zwodzi, ten bywa zwiedziony,
Że zawsze takie same i męże, i żony,
I że pewny przypadek nikogo nie chybi,
    Hodie mihi, cras tibi.
    Ale ja temu nie wierzę;
    Mam na to sposoby moje,
    Więc wszystkich przysłów w tej mierze
    I mścicieli się nie boję.


ALFRED

    Ty się nie boisz! Ha, toś mnie zabawił!
    Bo któż by się też obok ciebie stawił!
    Któż by popełnił szaleństwo:
    Walczyć z tobą o pierwszeństwo!


WACŁAW

Poznam takiego gacha za pierwszym wejrzeniem.


ALFRED

Niewielka też to sztuka z twoim doświadczeniem.


WACŁAW

I muszę sobie przyznać, że mam wzrok nie lada.


ALFRED

Wiele przenikliwości, to każdy powiada.


WACŁAW

Jakbym zechciał, to ledwie że myśli nie zgadnę.


ALFRED

Poznasz więc chytre słówka.


WACŁAW

    I w sidła nie wpadnę.
Jestem przy tym ostrożny.


ALFRED

    Aż się nieraz dziwię.


WACŁAW

Ale nigdy zazdrośny.


ALFRED

    Bardzo sprawiedliwie;
Bo też nie ma szkodliwszej nad zazdrość przywary
    I mąż zazdrośny godzien zawsze kary.


WACŁAW

    Nareszcie, z drugiej uważając strony,
    Pewnym mnie czynią przymioty mej żony;
    Jej szczera miłość, dobre wychowanie…


ALFRED

    Za sto Argusów stanie!


WACŁAW

    Lubi samotność.


ALFRED

    Ustalisz ją snadnie.


WACŁAW

    Skromna, nieśmiała.


ALFRED

    Ach, znam ją dokładnie!


WACŁAW

    A nade wszystko, że bardzo nabożna.


ALFRED

Większej rękojmi czyliż pragnąć można?


WACŁAW

Tak więc jestem bezpieczny we wszelkim sposobie:
Ufam czasom, Elwirze, a najwięcej sobie.
Znam ja, bom nimi chodził, wszystkie ścieżki, drogi,
Którymi się skradają chytre mężów wrogi.
Mam ja wszystkie fortele dokładnie w pamięci,
    Nikt mnie nie minie, nikt się nie wykręci.
Bo wierzaj mi, że zawsze wódz biegły i stary
Młodzika w pierwszej wojnie niweczy zamiary.
Nareszcie, jak gra szachów jest miłostek sztuka.
Każdy w niej do zwalczenia skrytej drogi szuka.
Lecz jeśli znawca jaki z zimną krwią zobaczy
    Dwóch przeciw sobie zapalonych graczy,
    Łatwo plan zgadnie i postrzeże wady;
    A gdy jednemu zechce dawać rady
    I przy nim ciągle jak na straży będzie,
    Gdy laufrów przejmie i zatrzyma w pędzie,
    Konika zbije w najlepszym zamachu,
A zwłaszcza gdy królowę ustrzeże od szachu,
    Wtedy drugiego nieochybna strata:
    Musi się poddać albo dostać mata.


ALFRED

    Warteś katedry, ja zawsze powtarzam,
Nawet twoję naukę za ważną uważam,
    I gdybym kiedy gdzie urządzał szkoły,
Zniósłbym dla niej prawnictwa nieznośne mozoły;
Bo dlaczegóż, na przykład, uczyć się w tej chwili,
    Jak się przed laty Rzymianie rządzili,
Albo też wiele skudów zapłacić potrzeba,
By w kardynalskiej todze dostać się do nieba?
W miejscu więc mecenasów — ty na miękkim tronie,
    W licznym słuchaczów i słuchaczek gronie,
    Uczyłbyś snadnie potrzebniejszej rzeczy,
    Tak, potrzebniejszej; bo któż mi zaprzeczy,
Że sposób jak najwięcej rozkoszy nabycia
Jest — czego każdy szuka przez cały ciąg życia.


KAMERDYNER

/ wchodząc /

    Już jedenasta i konie gotowe.


WACŁAW

Byłbym jazdę zapomniał przez twoją rozmowę;
    Służę ci, jadę, gdzie panu wypada.


ALFRED

    Mnie wszystko jedno.


WACŁAW

    To się nie powiada
    I ja nie pytam, lecz w każdej potrzebie
    Ślepym i głuchym zostanę dla ciebie.

/ Chcą odchodzić, Kamerdyner wchodzi i oddaje bilet Wacławowi. /


WACŁAW

/ przeczytawszy /

    A że też dzisiaj nic mi się nie wiedzie!…
    Zrób mi tę grzeczność, kochany Alfredzie,
    Zaczekaj chwilkę, nie długo zabawię,
    Tylko wiadomość zasięgnę o sprawie,
    Której już dłużej nie mogę odwlekać;
    Albo jeśli chcesz, to się gdzie spotkamy?


ALFRED

    Nie, nie, tu wolę zaczekać;
    Jeszcze dosyć czasu mamy.

/ Wacław odchodzi. /



SCENA VII


ALFRED

Nie ludzie nami rządzą, lecz własne słabości —
    Sens moralny tej rozmowy.
Kto pozna słabą stronę swego jegomości,
    Ma do domu klucz gotowy,
    Wszystko mu stoi otworem
    I wygodnym idzie torem…
Lecz sumienie, sumienie — przyjaciela zwodzić!
Ha! ale też małżeństwo powinno się godzić;
Jeśli mniej kocham męża, za to więcej żonę,
Więc zawsze między nimi serce podzielone.
Żartuj sobie, Alfredzie, świat ci to odpłaci,
    Żadna w nim czynność wartości nie traci.
Ach, czy nic obyczajów nie zdoła odmienić,
    Jak się będę żenić!



SCENA VIII

/ Alfred, Elwira. /


ELWIRA

Ach!
na stronie
    Boże, on tu jeszcze!


ALFRED

/ z troskliwością /

    Elwiro kochana,
    Cóż znaczy, powiedz, ta twarz zapłakana?
    Jeśli ci jeszcze drogie moje życie,
Uśmierz niepewność sroższą nad wszelkie odkrycie;
Ach, powiedz, duszo moja, co się ze mną dzieje?


ELWIRA

Zdrajco! i ty się pytasz, czemu ja łzy leję?
    Jak to? i oka ode mnie nie zwracasz?
    Czyż głos sumienia już nieznany tobie?
    Za czułą miłość wzgardą mi odpłacasz,
    Przysięgasz, zdradzasz, dwakroć w jednej dobie,
    Lód w twojej duszy, kiedy ja goreję —
I ty się jeszcze pytasz, czemu ja łzy leję?
    Tak jest, płakałam, bo się sobą brzydzę,
I teraz jeszcze płaczę, lecz — że ciebie widzę.
Ale nie myśl, że miłość łzy moje wysącza,
Chytrość twoja mnie z tobą na zawsze rozłącza;
    Ile kochałam, tyle nienawidzę!
    Cieszę się nawet, czuję rozkosz w duszy,
    Żeś mnie z miłośnej uwolnił katuszy,
    Żeś mnie objaśnił, ile godne wiary
    Tobie podobne poczwary.


ALFRED

Uspokój się, Elwiro…


ELWIRA

    Łatwo z mojej zguby
    Przyszło ci dostąpić chluby.
    Bez doświadczenia, bez rodziców rady,
    Rzucona w świata szkodliwe przykłady,
    Z pragnącą duszą dzielenia się z drugą —
    Zyskać mą ufność nie bawiło długo.
    Oziębłość męża i twoje zalety,
    O których zawsze słyszałam, niestety!
    Wszystko ku tobie me serce skłaniało,
    Wszystko zwalczyło odporu już mało.
Zwyciężyłeś. Lecz kiedy ja w szczerej żałobie,
    Kochając, cnotę poświęciłam tobie,
    Ty swoją zdradą cieszyłeś się skrycie!
    Lecz niczym zdrady byłoby użycie,
    Niczym i sztuka uwodzenia cała,
    Gdybym cię tylko mniej była kochała!


ALFRED

Możeszże myśleć…


ELWIRA

    Jestem występną, przyznaję,
    Nie chcę taić moich błędów.
    Hańbą okrytą zostaję
    I niewartą żadnych względów.
    Zdeptałam świętość skromności i wiary,
    Godnam tak bolesnej kary.
Ale czyliż to tobie karać mnie przystało?
Krwawić serce, że ciebie swoim bóstwem miało?
Jeśliś nigdy nie kochał, nie znał ognia duszy,
Co namiętnym pożarem źródło życia suszy,
    Co w serce wciska i razem w nim mieści
Obok lubej rozkoszy najsroższe boleści —
Cóż nieszczęsna Elwira mogła ci przewinić,
Żeś ją starał się gwałtem występną uczynić?


ALFRED

    Cóżem zrobił…


ELWIRA

    Ach, Alfredzie,
    To być nie może, mnie błędna myśl wiedzie,
    Ty mieć nie możesz duszy tak nikczemnej,
Nie zdeptałbyś ludzkości dla chluby daremnej
    I łzami mymi twej cnoty nie zmazał;
Tyś musiał mnie porzucić, honor ci tak kazał.
    Wszak prawda? Powiedz, musiałeś mnie zwodzić,
    Ciężkim pociskiem w to serce ugodzić?
Ach, powiedz, zaklinam cię, zmniejsz, skryj twoją winę,
    Jak najpłonniejszą wynaleź przyczynę,
Jak najmniej wiary godną — ja chcę, ja uwierzę,
    Lada pozoru uchwycę się szczerze,
    Nie żebym w dawnych marzeniach została,
    Lecz żebym ciebie cnotliwszym widziała.


ALFRED

    Zgaduję teraz twych żalów przyczynę:
Zazdrosnaś — i o kogo? O biedną Alinę!
Ale jakżeś ją mogła porównywać z sobą?
    Ty, która jesteś płci pięknej ozdobą,
Ty, przed którą pół świata musi się uniżać,
    Ach, jakżeś mogła tak sobie ubliżać
    I brać za miłość — rozrywkę z mej strony?
Lecz żebym cię przekonał, ile jest ceniony
    Każdy zadatek uczucia Aliny —
    Oto jej bilet, w swym guście jedyny,
    Mocny morałem i wczesną obroną,
    Obok obietnic, o co nie proszono.
drąc list
    Zdzieram go w sztuki, bądź pewna, że szczerze,
    I u nóg twoich kładę go w ofierze.
zbliża się
Zgoda zatem, Elwiro, niechaj znowu stanie,
Przebaczam nawet dla niej krzywdzące mniemanie.


ELWIRA

Precz ode mnie, poczwaro! O łaskawe nieba!
    Ileż podłości poznawać mi trzeba!
Alinę? Ty? Alinę?… Czyż mnie słuch nie myli?
    W tej samej dobie, w tejże samej chwili,
    Kiedy przysięgasz?… Nie, nie, wielki Boże!
    Głos mój tej zgrozy wyrazić nie może.
do siebie
    I toż jest dusza, którąm ja wielbiła!
do Alfreda
    Więc i Alina twe żądze wzbudziła?
    Jeszcześ winniejszy, jeszcze wina nowa.
Lecz tu nie o Alinie między nami mowa.


ALFRED

O kimże?


ELWIRA

    O Justysi, zdrajco!


ALFRED

/ na stronie /

    Dałżem sobie…


ELWIRA

    Nie szukaj zdrady, nie myśl o sposobie
    W innym świetle się wystawić;
Wiem wszystko, nic nie zdołasz zaprzeć lub wyjawić.
    Lecz nie chcę z tobą i minuty strawić,
    Skrócę przykre nam uczucie,
    Kładąc koniec tej rozprawie.
    Sama oddam się pokucie,
    Ciebie zgryzotom zostawię.
    Ale nie, tego, co spodlił mi duszę,
    Nieszczęsna, łaski jeszcze błagać muszę,
    Udział spodlonych! Krok pierwszy sromoty!
    Zaklinam cię więc na najświętsze prawa
    Litości, jeśli nie cnoty,
    Zachowaj przyjaźń Wacława.


ALFRED

    Ale słuchaj mnie!…


ELWIRA

    Zbyt nagłe zerwanie
    Może skazówką dla świata zostanie.
Jeśli mam tyle cierpieć, niechże cierpię skrycie…
Albo nie — idź, głoś, chwal się, zatruj nędzne życie,
Powiedz światu, uciesz go mych błędów obrazem,
    Uciesz; ale powiedz razem,
Że ile zgryzot cierpię z utraty honoru,
Tyle wstydzić się muszę mojego wyboru.

/ Odchodzi. /



SCENA IX


ALFRED

/ po krótkim milczeniu /

    Ach, jakże ładna, kiedy się rozgniewa!
    Jeszcze tak ładną nigdy nie widziałem.
O, na honor, przeproszę, niech się nie spodziewa…
    Ale stój, hola! Wszak się rozstać chciałem?
    Dobra sposobność; lecz tak — wypędzony,
    Złajany, wzgardzony…
Nie, nie; pójdę, przeproszę, a potem… cóż potem?
Porzucę… Fe! I cóż bym zyskał takim zwrotem?
Zostawmy im tę chlubę, której każda chciwa,
Że to one rwą zawsze miłośne ogniwa.
po krótkim myśleniu
    Podarłem bilet, kaci wiedzą na co;
    Nie bardzom gładko postąpił w tej mierze.
zbierając kawałki podartego listu
    Lecz te kawałki wartości nie tracą,
    Owszem, z nich każdy dwakroć większy bierze;
Powiem, żem uratował od zazdrośnej ręki,
    A za to Aliny wdzięki…
Aj, wdzięki niezbyt wdzięczne, to przyznać wypada;
Rozumu jak na próbkę, długa, prosta, blada…
Ale mąż, mąż zazdrośny — uciecha jedyna!
    Niechaj tylko ten utraci,
    A co mi ujmie z rozkoszy Alina,
    Mąż zazdrością dwakroć spłaci.
Ale biedna Justysia, któż to nas mógł zdradzić?…
Mniejsza z tym… miejsce straci… potrzeba zaradzić…
    U Aliny ją umieszczę!
    Brawo, brawo, wyśmienicie!
    Żyj, Alfredzie, krótkie życie!
    Lecz z Elwirą chciałbym jeszcze
    Choć na pozór się pogodzić.
    Ale jak ją ułagodzić?


KAMERDYNER

/ wchodzi /

    Pan Hrabia czeka i prosi do siebie.


ALFRED

/ biorąc kapelusz /

Ha! Zobaczymy, koncept przychodzi w potrzebie.

/ Wychodzi. /




AKT III



SCENA I

/ Elwira, Justysia. /

/ Elwira siedzi oparta na stole, trzymając chustkę na oczach. /


JUSTYSIA

/ wnosząc kilka pakietów /

Otóż pana Alfreda słodziutkie bilety;
Zewsząd, gdziem mogła zgadnąć, zbierałam pakiety:
    Z środka kanapy ta największa plika,
    Ta spod krosienek, a ta ze stolika,
    Te zaś z komody, związane łańcuszkiem,
Ten pakiet był za biurkiem, a te dwa za łóżkiem;
    Patrzałam, szukałam wszędzie,
    I zdaje mi się, że już wszystko będzie.


ELWIRA

    Jeszcze nie wszystko.


JUSTYSIA

    Jeszcze nie? Gdzież skryte,
    Niech pani powie, te skarby obfite?


ELWIRA

Są jeszcze za portretem.


JUSTYSIA

    Czyim?


ELWIRA

/ z westchnieniem /

    Mego męża.
do odchodzącej
Ach, i pod ołtarzykiem, gdzie się modlę co dzień.

/ Justysia odchodzi. /



SCENA II


ELWIRA

    O, jakże litości godzien,
    Kogo miłość uciemięża!
    Próżno rozsądku przyzywa
    I nienawiść nieci w sobie;
    Wrzące czucie wszystko zrywa,
    Świat w kochanej ma osobie.
    Próżno powtarzam, że go nienawidzę,
    Że się taką duszą brzydzę,
Ach, próżno w męstwo, wstręt, we wzgardę się zbroję.
    Jego serca szuka moje;
    Chcąc mych nieszczęść dojść przyczyny,
    Moim kosztem go tłumaczę;
    Chcąc żałować mojej winy,
    Jego straty tylko płaczę.



SCENA III

/ Elwira, Justysia. /


JUSTYSIA

Tą razą pewnie wszystkie; i kącika nié ma,
    Gdzie bym nie była własnymi oczyma.
    A teraz ogień czym prędzej rozłożę,
Niechaj jeden po drugim jak złoczyńca zgorze.


ELWIRA

Jakże, Justysiu — twego zezwolenia czekał?
    Chciał cię stąd wykraść i stałość przyrzekał?


JUSTYSIA

    Wszak już mówiłam: chciał mnie uprowadzić,
    Miłość przysięgał, lecz ja, nie chcąc zdradzić…


ELWIRA

On cię także nie kocha i tylko cię zwodzi.


JUSTYSIA

Tego nie wiem.


ELWIRA

    O, pewnie, wątpić się nie godzi,
    Gdzieżby mógł Alfred zakochać się w tobie?


JUSTYSIA

/ urażona /

Czemuż nie? Cóż to pani widzisz w mej osobie,
    Co by mi w sercach odrazę czyniło?


ELWIRA

    No, no, mniejsza z tym; jak było, tak było.
Ale trzeba odesłać wszystkie jego dary;
Nie możesz ich zachować.


JUSTYSIA

    Wszak dla lepszej wiary
    Wzięłam i dotąd mam jeszcze przy sobie,
Lecz co pani rozkaże, to z nimi dziś zrobię.


ELWIRA

    Jakże, Justysiu — nie on pisał listy?


JUSTYSIA

    Wszak dałam pani dowód oczywisty
I sam wyznał niestałość, czyliż jeszcze mało?
    Lecz na cóż myśleć o tym, co się stało?


ELWIRA

Dobrze mówisz, Justysiu, już myśleć nie trzeba.
    Za moję ufność tak zdradzić, o nieba!
    Takem wierzyła, takem go kochała,
    W niego już przeszła dusza moja cała!


JUSTYSIA

    Cóż z tej miłości, kiedy zawsze z trwogą,
    Kiedy z jej łaski łzy oschnąć nie mogą;
    Od jej zawiązku, w jakiej bądź zabawie,
    Wesołą panią nie widziałam prawie.
    Leżą w szufladach paryskie ubiory,
    Tak innym damom do nabycia trudne:
    Czepeczki, wstążki, batysty i mory,
    A pelerynki, pelerynki cudne,
    Szlarki anielskie, a zwłaszcza te w ząbki,
    Leżą nietknięte, jakby stare rąbki.
z rozczuleniem
Wszystko pani przeglądasz obojętnym wzrokiem,
Kaszmir, jak i perkalik równym widzisz okiem.
coraz bardziej rozczulona
Girlandy nie chcesz nosić, stronisz od zwierciadła,
    Słowem — okropność w tym domu osiadła!
Wszystko to tej miłości nieszczęsne są skutki;
    Lecz teraz przecie, jak miną te smutki,
    Powróci spokój, zgryzoty się zmniejszą.


ELWIRA

Dobrze mówisz, Justysiu, będę spokojniejszą.
    Chwile rozkoszy! nic was nie zatrzyma,
    I nadziei nawet nié ma!
    Zniknął sen szczęścia, zniknął mój świat cały,
    Tylko żale mi zostały!


JUSTYSIA

    Miną i żale, jak i tamte chwile,
    Lecz na cóż wspominać tyle,
    Na cóż rozmową zawsze je odnawiać?


ELWIRA

Dobrze mówisz, Justysiu, nie trzeba rozmawiać.
Ale powiedzże sama — jakie miał wejrzenie,
    Kiedy swych uczuć dawał zapewnienie:
Ten uśmiech czarujący i ten wyraz w twarzy,
    Którym Bóg tylko kochających darzy!


JUSTYSIA

Prawda — miły, przystojny i przysiąg nie skąpi;
Ależ mu i pan Hrabia w niczym nie ustąpi.
    Także przyjemny, przystojny i młody,
    Pragnie spokojnej, domowej swobody
I choć teraz oziębły, ja powiadam przecie,
    Że niezadługo kochać się będziecie;
    Niechaj się tylko pan Alfred oddali.


ELWIRA

Dobrze mówisz, Justysiu, będziem się kochali.
Ale jestżeś ty pewna, że on nie żartował?
    Może on tylko ufności próbował?


JUSTYSIA

    Czy tak? No, to wiem, co wszystko ma znaczyć:
    Niechże i zaraz przyjętym zostanie;
    Możesz się pani przed nim wytłumaczyć,
    Nawet przeprosić po wziętej naganie.


ELWIRA

Kto? ja? tego zdrajcę miałabym zobaczyć?
    Jeszcze przed nim się tłumaczyć?
    Ja go nie cierpię! Ja go nienawidzę!
    Samym wspomnieniem się brzydzę!
    Daj, daj te listy.


JUSTYSIA

    Na cóż pani bierze?


ELWIRA

    Pójdę do siostry.


JUSTYSIA

    Więc można zostawić.


ELWIRA

    Nie; unikając domysłów w tej mierze,
    Stamtąd chcę wszystko do niego wyprawić.
    Ty zostań, powiedz, jak Wacław przyjedzie,
    Że już nie będę w domu na obiedzie,
Bo przy słabszej dziś siostrze cały dzień zabawię.

/ Elwira zabiera pakiety listów w swój szal i odchodzi. /



SCENA IV


JUSTYSIA

    Ciesz się, Justysiu, i ciesz się, Wacławie!
    Otóż to główka, dalibóg, nie lada.
    Wszystko, co chciała, najlepiej wypada!
    Nie będę teraz lękać się co chwilę,
    Będę tu panią, kochać i żyć mile;
    Wszystko spokojnie, wszystko z dobrą sławą.
Brawo, Justysiu! brawo!
śpiewa i tańcuje
    Brawo, brawo, brawo!
Wacław wchodzi i staje w głębi
Brawo, Justysiu, brawo!


WACŁAW

/ kończy na tę samą nutę /

    Brawo, brawo, brawo!

/ Nastawia ręce, Justysia wpada w objęcie. /



SCENA V

/ Justysia, Wacław. /


JUSTYSIA

    Ach, trzymaj mnie pan! W głowie mi się kręci…
    Aj, aj, upadnę!


WACŁAW

    Nie brak mi na chęci;
    Będę cię trzymał nawet i do nocy
    I choćbym osłabł, znów przyjdę do mocy.


JUSTYSIA

Nie, siąść wolę.

/ Idzie do kanapy, wsparta na Wacławie. /


WACŁAW

    I owszem, usiądziemy sobie.

/ Siadają. /


JUSTYSIA

    Wszystko to fraszka, ale ja źle robię,
    Że pana szukam, co bym miała stronić;
    Będę ja za to łez niemało ronić…
    Niechże pan, proszę, trochę dalej siędzie.


WACŁAW

    Wszystko to fraszka, co było i będzie,
    Byle cię tylko przycisnąć do łona…
    Ale słuchaj no, gdzie jest moja żona?


JUSTYSIA

    Poszła do siostry, która bardzo chora;
    Przysłała po nią, zatem do wieczora,
    Jeśli nie dłużej, będzie przy niej siedzieć,
    O czym mi panu kazała powiedzieć.


WACŁAW

/ śpiewając na tę samą nutę /

    Brawo Justysiu, brawo, brawo, brawo!
Raz przecie nie potrzeba dręczyć się obawą:
Od rana do wieczora będziem tylko dwoje;
A, niechże cię uściskam za poselstwo twoje!

/ Całuje ją. /



SCENA VI

/ Wacław, Elwira, Justysia. /


ELWIRA

/ wbiegając /

Zapomniałam…
postrzegając
    Cóż to jest? cóż to jest? Wacławie?


WACŁAW

Co to jest? He… tak to, te… tak to, nie chcąc prawie,
Jakieś figle się wzięły… łaskotek się bała…
śmiejąc się z przymusem
Łaskotek… otóż jakoś… i tak się rzecz stała.


ELWIRA

/ do Justysi /

    Precz! Idź mi z oczu, jaszczurko zjadliwa,
    Którąm przy sercu pieściła tak długo!
    Takąż nagrodę bierze przyjaźń tkliwa?…
    Precz z mego domu, teraz tylko sługo,
    Nie wartaś słyszeć i słowa ode mnie.
    Prowadź tak życie, jak zdradzasz nikczemnie!
Justysia oddala się w głąb sceny powoli i zatrzymuje się ze spuszczonymi oczyma
do Wacława po krótkim milczeniu
Ach, mężu, jakżeś w jednej mógł zapomnieć dobie,
Coś winien swojej żonie, coś winien sam sobie?
    Takimże związkiem Wacław się zaszczyca?
    Takąż rywalkę daje mi, niestety?
spoglądając na Justysię
    Lecz gdzież ta piękność, która was zachwyca?
    Jakież przymioty, jakież to zalety
    Tak wasze głowy zajęły szalenie?
z ironią
    Niechże je poznam, niechże i ja cenię;
    Gdy już z tym bóstwem równać się nie ważę;
kłaniając się Justysi
    Niechże dziś cześcią przeszłą winę zmażę.
    Teraz dopiero dochodzę przyczyny,
    Czemu oziębły zawsze byłeś ze mną:
    Jam oddalała życzeń cel jedyny,
    Jam tylko w domu nie była przyjemną.
    Dlategoś to chciał zawsze mnie wyprawić,
    Abyś mógł częściej godziny z nią trawić.
    Otóż to — wszyscy tacyście mężowie!
    Czuli, wierni tylko w mowie;
coraz prędzej
    Sami zły przykład dajecie,
    A dobre żony mieć chcecie;
    Chcecie, aby biedna żona,
    Choć zwiedziona, choć wzgardzona,
    Zawsze równie was kochała,
    Wam wierzyła, was słuchała
    I za wszystkie swoje męki
    Jeszcze panu niosła dzięki;
    Żeby jego znała wolę,
    Ukrywała swą niedolę,
    Żeby tylko sługą była…
tu pakiet jeden listów wypada z szalu
    Ach! ach!
chce podnieść, pakiet drugi wypada i następnie wszystkie
    O nieba! cóżem uczyniła!

/ Zakrywa oczy chustką i rzuca się na krzesło. Justysia się przybliża. /


WACŁAW

/ podnosząc jeden pakiet /

Co to znaczy, Elwiro? Aj… Elwiro! żono!
Co to jest? Te… te listy, to do ciebie pono.
A to pięknie! to śmiesznie!
przewracając listy
    Od kogo? Do kogo?
    Powiedzże, czyje to listy być mogą?
drąc list w ręku; z wzrastającą niespokojnością
    Powiedz, duszyczko, ja cię bardzo proszę,
    Ja stąd nic złego, całkiem nic nie wnoszę,
    Ja nie posądzam; ależ to nieładnie
    Czekać, aż twój mąż tajemnicę zgadnie.
    Czyjeż te listy? Żono droga, miła!
    Tylko jedno, jedno słowo —
    Dopieroś tyle mówiła!
    Odpowiedzże mi, daj znak, kiwnij głową.


ELWIRA

    Nie mogę.


WACŁAW

    Dziwnie! Jednak wiedzieć muszę.


ELWIRA

    Chętnie bym całą odkryła ci duszę,
    Ale przysięgam, nie o mnie mi chodzi.


ALFRED

/ wchodzi i chce się cofnąć /

    A, przepraszam.


WACŁAW

    Nic nie szkodzi.


ALFRED

Może w zły czas…


WACŁAW

    I owszem; mam pomówić z tobą.


ELWIRA

/ wstając /

A, tego już nie zniosę.

/ Odchodzi. /


JUSTYSIA

/ przybliża się do Wacława /

    Przed obcą osobą…


WACŁAW

Oddal się.
dzwoni i mówi do Kamerdynera
    Wejść tu teraz nie wolno nikomu,
    Wszystkim powiadać, że mnie nie ma w domu.

/ Justysia odchodzi. /



SCENA VII

/ Wacław, Alfred. /

/ Alfred wszedłszy i postrzegłszy swoje listy, okazuje wewnętrzne pomieszanie; zaciera ręce i nuci czasami, poglądając raz na listy, raz na Wacława. Wacław zamyka drzwi, którymi Elwira wyszła. /


ALFRED

/ z przymuszonym śmiechem /

Cóż? zamykasz?


WACŁAW

    Zamykam.
długie milczenie. Alfred zawsze niespokojny, a Wacław drugie boczne drzwi zamyka
    Nikt nam nie przeszkodzi.
Alfredzie, przykre dla mnie zdarzenie zachodzi,
Przykre i wyznać; ale znając serce twoje,
Znając i szczerą przyjaźń, chybić się nie boję,
    Gdy miłość własną przytłumiając w sobie,
    Zgryzot domowych wyznanie ci zrobię.
Właśnie nim wszedłeś, minut kilka, moja żona,
Nie wiem, przeciw tam czemu gniewem uniesiona,
Upuściła przypadkiem tych listów tysiące.
Jej krzyk, jej pomieszanie, wszystkie członki drżące,
Jakąś w tym tajemnicę wskazywać się zdały;
    Podnoszę, czytam i staję zdumiały.
Czy uwierzysz? Patrz, same miłośne wyznania,
Jakieś skryte umowy, jakieś rady, zdania,
Przysiąg krociami… słowem, znajduję bilety,
    Jakie się zwykle piszą do kobiety,
    Która nam uczuć całkiem już nie kryje
I z którą się… nareszcie jak najlepiej żyje.
Pytam, proszę, zgaduję, błagam czy się dziwię,
Elwira milczy.


ALFRED

    Milczy?


WACŁAW

    Milczy uporczywie,
I tylkom to mógł wyrwać spomiędzy szlochania,
Że ją w tym obce dobro do milczenia skłania.
Co tu więc z tego wnosić, co czynić wypada,
Powiedz, i niech mnie twoja objaśni w tym rada.


ALFRED

Ja sądzę, że Elwira całkiem jest niewinna,
Chyba w tym, że ci kryje, co zrobiła inna!
Ależ trudno wymagać po czułej osobie,
By zwierzenia przyjaźni powierzała tobie.


WACŁAW

Ale czyjeż być mogą? Jej związki mi znane,
A potem przyjaciółki gdzie są tak wylane,
Aby sobie podobne powierzały rzeczy?


ALFRED

Prawda, dobra uwaga. Lecz któż mi zaprzeczy,
Gdy te listy pisane przynajmniej od roku,
Że ten związek twojemu nie uszedłby oku?


WACŁAW

Znasz mnie, na co mam mówić — ja bym też nie zoczył!
Dlategom to z Elwirą rozmowę odroczył;
Nie chciałem, aby zgadła, co się ze mną działo,
I myślała, że sobie i jej ufam mało.
Nareszcie, na uwagę wszystko biorąc ściśle,
O rozumie Elwiry z większą chlubą myślę —
Lepiej by przecie pisał od niej ulubiony.


ALFRED

Czemu?


WACŁAW

    To jakiś student sztychował androny.


ALFRED

/ urażony /

    Dlaczegóż student?


WACŁAW

    Bo głupie po trosze.


ALFRED

Ale dlaczego głupie, powiedzże mi, proszę?


WACŁAW

    Na, masz, weź ich kilka, czytaj,
A potem, czemu głupie, sam siebie zapytaj.
Nie do mojej więc żony te listy pisane,
Pewnie; jednak spokojnym póty nie zostanę,
Póki całej nie będę tajemnicy wiedziéć.


ALFRED

Niepotrzebna ciekawość cudze sprawy śledzić.


WACŁAW

Wybacz, nie bardzo cudze, gdy o żonę chodzi.


ALFRED

Fe! wstydź się, fe! Wacławie, zazdrość cię uwodzi.


WACŁAW

Zazdrość?


ALFRED

    Zazdrość.


WACŁAW

    Mylisz się.


ALFRED

    Porzuć więc badanie,
Zwróć listy, przeproś żonę i koniec się stanie.


WACŁAW

Nie, nie; zazdrość, nie zazdrość, niechaj co chce będzie,
Ja dzisiaj objaśnionym muszę być w tym względzie.
po krótkim milczeniu
Niech tylko jaki pozór na myśl mi przypadnie…
Z kimże żyje Elwira? Wszystkich znam dokładnie.


ALFRED

Czekaj, co za myśl! Może… Tak jest, nie inaczej:
Justysia, jej służąca, przyjaciółka raczej,
Co się swą francuszczyzną często lubi chwalić,
Wszak łatwo mogła kogo miłością zapalić.
A naśladując modę i wieku zwyczaje,
Chociaż Polka, po polsku w miłość się nie wdaje —
Wszystko więc po francusku, bilet i rozmowa.
Tak robią nasze panie, tak świata połowa,
Dlaczegóż by Justysia nie tak robić miała
I umiejąc inaczej, po polsku pisała?
Nawet — przypomnij sobie, gdym wszedł niespodzianie —
Szła, wróciła i pono… Prawda, wyśmienicie! —
Chciała ci mowę przerwać i wstrzymać odkrycie;
Tak, wierzaj mi, niepróżne są domysły moje.


WACŁAW

Justysia? To być może, wiesz, tego się boję.


ALFRED

A tobie co to szkodzi?


WACŁAW

    No, jużci nie szkodzi,
Ale to w moim domu… jakoś nie uchodzi…
Aby pod moim bokiem… moralność cierpiała.


ALFRED

/ z ironią powtarzając /

Aha, moralność!


WACŁAW

    Zatem jest to rzecz niemała…
Ale na cóż przed tobą mam się kryć w tej mierze,
Kiedym zaczął się zwierzać, z wszystkiego się zwierzę;
Otóż widzisz, Justysia… Ale nie wnoś sobie,
Że ona jest służącą w zwyczajnym sposobie;
Ona wzrosła z Elwirą, wzięła wychowanie,
Które by dobrym było nawet w wyższym stanie,
Od swych nauczycieli korzystała wiele
I znając ją dokładnie, mogę wyznać śmiele…


ALFRED

/ z niecierpliwością /

No i cóż ta Justysia?


WACŁAW

    Otóż ta dziewczyna…
Chciałbym, żebyś z nią mówił, to rozkosz jedyna!
Trudno prawdziwie wierzyć, jak ma dobrze w głowie,
Jak rozsądna, przyjemna, wesoła w rozmowie…


ALFRED

No, no — i cóż Justysia?


WACŁAW

    Wszystko wyznać muszę:
Otóż… A co najbardziej zaszczyca jej duszę,
To jest dobroć anielska z tym czułym wyrazem…


ALFRED

/ z niecierpliwością /

Ale cóż ta…


WACŁAW

    A zwłaszcza ma… coś… coś… tak razem…


ALFRED

Ma coś, ma, ma; wiem ja, wiem; ale skończ, u kata!
    Cóż ta Justysia? ta ozdoba świata…


WACŁAW

/ wpadając w mowę /

    Bardzo mi się podobała.


ALFRED

    Tak?


WACŁAW

/ prędko /

    Kochamy się wzajemnie
    I umiemy żyć przyjemnie;
    Otóż okoliczność cała.


ALFRED

Umiecie żyć przyjemnie? — Umiejętność rzadka.
Lecz jakże już trwa dawno ta dla mnie zagadka?


WACŁAW

Od dwóch tygodni jestem pewny, że mnie kocha.


ALFRED

/ na stronie /

    Od dwóch tygodni mnie zwodzi.


WACŁAW

/ zasłyszawszy /

    Czy zwodzi?
    Otóż właśnie i mnie o to chodzi!
    Ale znowu nie jest płocha
    I te listy w takim zbiorze…
    Nie, to być nie może.
    Ale, hm, prawda, przypominam sobie,
    Ktoś się w niej kochał młody i bogaty;
    Raz mi wspomniała w dość dziwnym sposobie,
    Nawet się śmiała z kochanka utraty.
    Lecz jeśli mając te oba przymioty,
    To jest młodość i klucz złoty,
    Nie umiał panicz wyszukać sprężyny
    Do ustalenia tak młodej dziewczyny,
    To już być musiał, mówiąc między nami,
    Gap, ale gap nad gapiami.


ALFRED

/ nieukontentowany /

Jakiżeś dziś domyślny.


WACŁAW

    Więc tym się nie straszę.
    Ale to próżne są domysły nasze;
    Wolę Justysię tu przysłać do ciebie,
    Staraj się, proszę, w pewność ją wprowadzić,
    Że chcesz dopomóc tę sprawę zagładzić.
    Ofiaruj się jej w potrzebie,
    Że przyjmiesz nawet i listy na siebie,
Że… Ale ty potrafisz sobie z nią poradzić,
    A ja tymczasem, aż do nóg zniżony,
Będę o spokój wszystkich prosić mojej żony.

/ Odchodzi. /



SCENA VIII


ALFRED

/ ciska listy o ziemię /

Niech cię!… Wierz tu kobietom, bądź szczery, bądź stały,
W pole cię wyprowadzi lada nosek mały.
chodzi dużym krokiem
    Dziecko… niewinność… słóweczka pieszczone…
    No proszę, prócz niej — każdy był zwiedziony;
    Żona od męża, mąż znowu od żony,
    Ja zaś zwodziłem i męża, i żonę,
    A ta najlepiej, duszyczka kochana,
    Bo zwiodła i mnie, i panią, i pana.



SCENA IX

/ Alfred, Justysia. /


ALFRED

Pięknie, panno Justyno, najpiękniej, wybornie!
Czemuż oczka spuszczone? Czemu tak pokornie?
    Już mnie nie zwiodą te minki udane —
    Znane jej serce, nadto dobrze znane;
    Nic nie chcę słuchać, nic zmiękczyć nie zdoła.
po krótkim milczeniu
    Cóż, nic nie mówisz? Nie śmiesz podnieść czoła?
Zwiodłaś mnie dla drugiego, zastąpi go trzeci,
Fe, wstydź się mościa panno! Nic bardziej nie szpeci
Jak płochość, chytrość, zmienność i nieczułość razem,
A wszystkich tych przymiotów — waćpanna obrazem.
Justysia, która dotąd stała ze spuszczonymi oczyma i pokornie słuchała, parska śmiechem, spojrzawszy mu w oczy. Alfred zdziwiony i trochę zmieszany
    Cóż to jest?


JUSTYSIA

/ śmiejąc się /

    Ach, ach, jakże mnie to bawi,
    Kiedy się pan gniéwa!
    Lecz za cóż mi pan to kazanie prawi?
    Za cóż tak przezywa?


ALFRED

Czemuż mnie i Wacława uwodzisz, fałszywa?
W jednej, w tej samej dobie, ledwie nie w godzinie,
Nie mówiszże obydwom, że kochasz jedynie?


JUSTYSIA

Ni pana, ni też jego nie zwodzę w tej mierze,
Mówię mu, że go kocham, bo też kocham szczerze.


ALFRED

    A mnie, niewdzięczna?


JUSTYSIA

/ śmiejąc się /

    Za panem szaleję!


ALFRED

    Sama się śmiejesz.


JUSTYSIA

    Bo się pan nie śmieje.
    Lecz tu nie pora na kłótniach czas trawić;
    Potrzeba panią z nieszczęścia wybawić.
    Jak tu zniweczyć dowód oczywisty,
    Te listy pańskie, te nieszczęsne listy?


ALFRED

/ bierze kapelusz i chce odchodzić /

    Co mnie do tego? Umiecie nas zwodzić,
    Umiecie broić, umiejcież i godzić!
wraca się i pierwszy wiersz mówi z namyśleniem, dalej z wzrastającą złością
    Powiedz, że były do ciebie pisane…
    Że… w tobie całe miasto zakochane,
    Rząd, senat, armija cała,
    Wszystkie ucznie, profesory,
    Mecenasy i doktory…
    Żeś od wszystkich listy miała,
    Żeś… powiedz, co będziesz chciała;
A jeśli Wacław twojej nie uwierzy mowie,
Niechaj się mnie zapyta, wszystkiego się dowie.

/ Wacław wchodzi, a na znak jego Justysia odchodzi. /



SCENA X I OSTATNIA

/ Wacław, Alfred. /


WACŁAW

    Elwira wszystko wyznała,
    Winna, ale wina cała
    Na nią samą spaść nie może;
    W naszym sumieniu największą część złożę.
    Alfredzie, tego rodzaju urazy
    Jednym zwyczajnie kończą się wyrazem.
    Wiem, co odpowiesz, ale wiem zarazem —
    I to przyznasz — że w tej dobie
    Jaka bądź żądza szalona,
    Wre w głębi naszego łona,
    Musim zapomnieć o sobie.
    Jest obowiązkiem naszego honoru
    Chronić od skazy, od skazy pozoru,
Tę, co zbyt ufna, serca tylko żyjąc wiarą,
Przewrotności dziś naszej stała się ofiarą.


ALFRED

Rozumiem. I przyrzekam święcie, że w tym względzie
Wola twoja, jaka bądź, prawem dla mnie będzie.

/ Kłaniają się zimnym ukłonem i odchodzą w przeciwne strony. /