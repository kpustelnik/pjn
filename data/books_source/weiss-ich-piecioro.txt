Hadassa Estera Weiss

Ich pięcioro



Jedzie Wasyl koniem, wywija batogiem
I pędzi dziewczęta, co nie są mu wrogiem.

Pędzi je przed siebie, do gminy wprowadza
I uradowany krzyczy: — gdzie jest władza?

Posłuszny wezwaniu swego «bohatera»
Przybył wójt-zastępca i w swych aktach szpera.

Znajduje paragraf, który głosi światu,
Że spotkanych Żydów trzeba oddać katu.

Już jadą forszpany, dudni nasza droga.
Nadchodzi policja, biednym drży już noga.

Po krótkiej naradzie, wyrok już wydali
I spokojną dłonią w gminie podpisali.

Prowadzą skazanych na gruzy mleczarni.
Blade ich oblicze z ciężkich dni męczarni.

Tam mistrz ceremonii — Filip pijaczyna —
Czyta wyrok śmierci. Mdleje już dziewczyna.

Słychać pięć wystrzałów, ziemia krwią zbroczona.
Wraca już policja. «Zabawa» skończona…