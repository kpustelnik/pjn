Owidiusz

O kosmetyce twarzy kobiecej
tłum. Tadeusz Myśliński

ISBN 978-83-288-8014-6





Wstęp

Pierwsze krytyczne wydanie Kosmetyków ogłosił Kunz (Wiedeń, 1881). W nowszych czasach utwór ten drukowano we wszystkich niemal zbiorowych edycjach dzieł Owidiusza.

Przekładu dokonano na podstawie tekstu opracowanego przez R. Ehwalda (Lipsk, Teubner 1916).

Utwór, który daję tu czytelnikom w polskim przekładzie, jest zachowanym fragmentem dłuższego zapewne pierwotnie poemaciku pt. De medicamine faciei femineae. Wspomina o nim Owidiusz w swym Kunszcie miłosnym, ks. III, w 205 i nast.:

„…Napisałem zresztą poświęconą wam małą książeczkę o kosmetykach; kosztowała mnie ona wiele trudu; stamtąd także możecie czerpać rady dotyczące braków waszej piękności. Sztuka moja nie jest obojętna na wasze sprawy”. (Przekład J. Rościszewskiego).

Kiedy dziełko to zostało napisane, dokładnie określić się nie da. Z wyżej przytoczonej jednak wzmianki samego autora wynika, że Medicamina ujrzały światło dzienne wcześniej niż Kunszt miłosny, który ukazał się około 1 r. przed Chr.

Temat bez wątpienia, według obecnych poglądów na sztukę, nie bardzo się do poezji nadawał. Lecz starożytni niejednokrotnie pozwalali sobie na takie ekstrawagancje literackie. Mógł Apulejusz, w półtora wieku niemal po Owidiuszu, opiewać w wierszu rzecz tak prozaiczną jak… proszek do zębów, mógł też Owidiusz, mający wybitną skłonność do dydaktyki, ubrać — gwoli pożytkowi pań rzymskich — w szatę poezji rozprawkę treści kosmetyczno-farmaceutycznej.

Zresztą tego jedynego w swoim rodzaju poradnika dla płci nadobnej nie należy brać zbyt poważnie.

Być może, iż niektóre przepisy figlarnego poety okazały się zbawienne w skutkach dla ówczesnych elegantek, inne jednak wydają się przemiłą parodią szumnie reklamowanych (po wsze czasy!) cudownych środków na upiększanie cery.

Daleki jestem od twierdzenia, że Medicamina dodały świetności i blasku poetyckim wawrzynom pieśniarza z Sulmony; bądźmy jednak wdzięczni zgryźliwemu staruszkowi, którego Hellenowie zwali Chronosem, że zachowując ten szczątek, pozwolił nam zajrzeć przez… dziurkę od klucza do gotowalni rzymskiej damy.

T. M.

W sierpniu 1926 roku.




O kosmetyce twarzy kobiecej

Uczcie się o liczka swoje
Pilnie dbać, rzymskie dziewczęta,
O własnej powierzchowności
Niechaj każda z was pamięta!

Wszak wiadomo, że uprawa
Plon dobywa z lichej roli
I ciernistym głogom na niej
Rozkrzewiać się nie pozwoli.

Cierpkim jabłkom smak łagodny
Nadaje wytrwała praca,
A szczepione drzewo nowym
Owocem wnet się wzbogaca.

Na kunsztowne, piękne rzeczy
Zawsze patrzymy z ochotą:
Marmur kryje ziemię czarną,
Dach powleka szczere złoto.

W tyryjskiej, szkarłatnej farbie
Barwi się jedwabne szaty;
Kość słoniową na ozdoby
Daje Indów kraj bogaty.

Czyż, jak za króla Tacjusza
Sabinkom, i wam przystoi,
Zamiast dbać o własne wdzięki,
Gospodarzyć w wiosce swojej ?

Kiedy siedząc u kądzieli,
Czerwona jak ćwik matrona
Przędła, przędła bez ustanku,
Nad robotą pochylona.

Sama doglądała owiec,
Które pasła córa miła,
Sama uschnięte gałązki
I drwa na ogień znosiła.

Dzisiaj wasze rodzicielki
Rozpieszczają was, zaiste!
Wy lubicie się przystrajać
W suknie kosztowne, złociste;

Lubicie pachnące włosy
Układać w kształtów tysiące
I ozdabiać ręce swoje
W drogie kamienie błyszczące.

Lubicie owijać sznury
Pereł wokół szyjki białej,
Lubicie, by wam kolczyki
Zgrabne uszka obciążały.

Lecz starajcie się podobać,
Nic w tym złego nie ma przecie,
Skoro tylu wytwornisiów
Wydaje nasze stulecie.

Gdy mężowie w rzeczach mody
Naśladują dziś kobiety,
Cóż małżonka dodać może
Jeszcze do swej toalety?…

Strójcie się! Wszak chodzi o to,
Byście mogły być kochane,
Elegancja więc nie może
Zasługiwać na naganę.

Są kobiety, co choć na wsi
Zakopały się głębokiej,
Układają sobie włosy
W rozmaite loki, fioki —

Ludzkie oko ich nie widzi,
Bo je skryły górskie szczyty;
Niechże wdzięki ich podziwia
Chociaż Athos, w niebo wzbity.

Podobać się samej sobie
Jest rzeczą bardzo przyjemną;
Wszystkie nadobne dziewczęta
Zgodzą się w tej kwestii ze mną.

Paw, Junony ulubieniec,
Jest wrażliwy na pochwały,
Przed naszym wzrokiem roztacza
Chętnie swój kostium wspaniały.

Toteż łatwiej miłość zdobyć,
Pielęgnując swoje lica,
Niźli zażywając zioła,
Jakie da wam czarownica.

Nie stosujcie traw leczniczych
(Bo to wszystko nic nie znaczy)
Ani miłosnych odwarów,
Ni śluzu zjurzonej klaczy.

Nie wierz, że marsyjskie pienia
Przepoławiać węże mogą,
Nie wierz, że do źródła fala
Może wrócić wsteczną drogą!

Niech tam sobie wiedźma stara
W miedź z Temesy sto lat trąca:
Ni na włos z utartej drogi
Nie zboczy rydwan miesiąca.

Przede wszystkim dbać należy
Wam o dobre obyczaje,
Bo zacność dziewczęcej twarzy
Wiele powabu dodaje.

Miłość cnoty nie zawiedzie —
Wiek urodę waszą splami
I najczarowniejsze lica
Poorze kiedyś zmarszczkami.

Przyjdzie czas, że od zwierciadła
Ze zgrozą się odwrócicie,
Że powodem nowych zmarszczek
Własne będzie wam odbicie.

Ale cnota przetrwa lata
I ma zawsze urok świeży;
Nierzadko długość kochania
Od cnoty właśnie zależy…

Więc posłuchaj mych wskazówek,
A płeć zyskasz śnieżnobiałą,
Kiedy ze snu się przebudzisz,
Co kołysał słodko ciało.

Ziarna jęczmienia takiego,
Jaki daje Libii gleba,
Z plewy i wszelkiej powłoki
Najstaranniej obrać trzeba.

Jęczmienia ma być dwa funty;
Weź tę samą ilość wyki
I wbij dziesięć całych jajek
W wymienione specyfiki.

Kiedy wszystko doskonale
Już przesuszy się na wietrze,
Niech na żarnach ci oślica
To na miałki proszek zetrze.

Umiel też rogi jelenie
(Pierwsze, jakie zrzuca zwierzę)
I zsyp razem — wiedz, że tego
Szóstą część funta się bierze.

Gdy się owe ingrediencje
Staną mąką drobną, zbitą,
Natychmiać przesiać ją trzeba
Przez możliwie gęste sito.

Dodaj dwanaście cebulek
Narcyzów (ale bez skóry),
Utłucze ci je w moździerzu
Marmurowym sługa który —

Nadto gumy i orkiszu
Etruskiego uncji parę,
Zasię miodu dziewięć razy
Pomnożoną takąż miarę.

Każda dama, co tę pastę
Na oblicze będzie kładła,
Jaśniej będzie tysiąckrotnie
Od własnego lśnić zwierciadła.

Upraż bladego łubinu.
Nie protestuj zbyt zawzięcie,
Gdy ci powiem: dodaj bobu,
Co to sprawia… brzuszka wzdęcie.

Razem sześć funtów, pół na pół,
Po czym owa mieszanina,
Jak i w poprzedniej recepcie,
Niech sobie jedzie do młyna.

Domieszaj trochę blejwasu,
Czerwonej saletry piany
Oraz irysu, co zwykle
Z Ilirii jest sprowadzany.

Każ te środki zagnieść młodą,
Krzepką dłonią i weź z tego
Co najwyżej jedną uncję,
Więcej — niech cię bogi strzegą!

Dodaj jeszcze glinki, z której
Zimorodek gniazdo lepi,
I masz krem, co wszelkie skazy
Z lic usunie ci najlepiej.

Jaką dozę tego środka
Trzeba użyć, pytasz mi się:
Niewiele, pół uncji tylko
Zalecam w moim przepisie.

Jeśli tymi kosmetyki
Ciało sobie chcesz smarować,
To czystym miodem z Attyki
Ingrediencje te rozprowadź.

Choć kadzidło bóstwom służy
I łagodzi gniew ich srogi,
Nie znaczy to, by wyłącznie
Miały zeń korzystać bogi.

Kadzidło zmieszaj z saletrą
(Co usuwa pryszcze z cery),
Weź każdego z tych składników
Nie więcej nad uncje cztery.

Dodaj też cokolwiek gumy —
Ot, część czwartą — z drzewnej kory
I kawałek tłustej mirry,
Nie za wielki, ale spory.

Utłucz wszystko to w moździerzu,
Przesiej potem przez rzeszoto
I do mączki otrzymanej
Lej patokę szczerozłotą.

Możesz i włoskiego kopru
Do mirry dosypać snadnie
(Na dziewięć szczypt tej żywicy
Kopru pięć wziąć ci wypadnie).

Ususzonej róży tyle,
Ile zmieści ci się w dłoni,
Po czym soli amonowej
I kadzidła przydaj do niej.

Niechaj w odwarze jęczmienia
Masa ta pomięknie dłużej
(Waga soli wraz z kadzidłem
Ma być równa wadze róży).

Każda dama, co oblicze
Maścić zechce tą pomadką,
W krótkim czasie będzie miała
Cerę jak aksamit gładką.

Znałem białogłowę, która
Kładła mak do zimnej wody,
Trzeć kazała go i potem
Nacierała nim jagody…

Na tym urywa się zachowany tekst utworu.