Wanda Ewa Brzeska

Tylko tamten strzał z karabinu





Pamięci Janusza

Już nigdy się, synu, nie dowiem,
Co z tobą wtedy się stało,
Powiedzieli ludzie nad Wisłą:
— «Tutaj rzucili to ciało…

Przyjechali żelazną budą.
Przez most z Radziwia do miasta».
Nic nie wiem. Już tydzień?… Wiek minął?
Brzeg rdzawe ziele porasta.

Ile *dni* już mogło upłynąć
Od bezlitosnych wydarzeń?
Niby popiół siwe mam włosy,
Głębokie bruzdy na twarzy.

Czy śniegi topniały na łąkach?
Czy liść purpurą się barwił?
Czy to były dni Stalingradu?
Czy bronił się wówczas Narwik?

Nic nie wiem… Już tydzień? Wiek mija?…
Jak dawno bruzdy w mej twarzy?
Na morzach czy polach Wołynia
Los świata wówczas się ważył?

Ile to już, synu, *tygodni*
Nie widzę oczu twych młodych?
Cienie czarnych chmur rozkłębionych
Runęły w krąg na ogrody.

Tej nocy grudniowej, bezsennej
Do izby mej zajrzał księżyc.
Pytałam całkiem bezradna:
— Minęło już sześć *miesięcy*?

Niejeden już raz drżała ziemia,
Niejeden alarm już minął —
Twoja stara matka wciąż słyszy
Ten jeden strzał z karabinu.

Dzisiaj w wiosce naszej, w Radziwiu,
Jest znowu szkoła i kościół —
W dół oczy opuszcza dziewczyna,
Była twą pierwszą miłością.

Ta sama to dawna jest szkoła,
Tuś pierwsze składał litery,
Te same to dawne kasztany,
O nieś się dzieckiem opierał.

Scyzorykiem w korze kasztanu
Swe imię wyciąłeś: «Janek»,
Twoje imię… Codzienną mową
Dźwięczeć nie było mu dane.

I nie było ci również dane
Matczyną głowę przygarnąć,
Gdy już nikt jej nie da schronienia,
Tylko ziemia przytuli jak ziarno.

Znów liczyć próbuję tygodnie,
Liczę miesiące, kochanie,
Ale wybacz, synu, twej matce:
*Lat* liczyć sił mi nie stanie.