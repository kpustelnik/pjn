Wanda Ewa Brzeska

Niech nam się zdaje…
(Opowieść o «kuczymuni»)



Siedzieliśmy już dwa miesiące w «kuczymuni»,
To była jama w ziemi po wyrwanym klonie.
Nasza mama gdzieś poszła — nie było mamuni,
Była siostra, kot Tobiasz i mały Leonek.

Sklepów nie było żadnych i domów niewiele,
Najpierw był długi parkan, a potem boisko,
Potem znów płot bez sztachet i znowu parcele,
I jeszcze jeden parkan. Już koło nas blisko.

W «kuczymuni» był termos, była woda, świeca,
I po babci poduszka, w worku skórki chleba.
Na dzień — liście sypało się na otwór pieca,
Z wierzchu nic znać nie było. Wszystko tak, jak trzeba.

W «kuczymuni» był pieniek, dobry do siedzenia,
I była skrzynka z węglem, tylko że już pusta.
Siostra wciąż na nią patrzy i nic prócz patrzenia
Nie robi. No i palec wciąż kładzie na usta.

Nasz Leonek ma mocno owiązaną głowę,
Ażeby nie mógł głośno ni płakać, ni wołać.
Ma skądś od hulajnogi dwa kółka gumowe
I wielkiego, czarnego od sadzy anioła.

Nam było bardzo dobrze… cicho, pomaleńku…
Czy lepiej było wtedy, kiedyśmy żebrali?!
Siedzimy wszyscy troje tak sobie na pieńku,
Przedtem — każde oddzielnie. Bo by nas poznali.

Jest właśnie taka pora, co już nie jest nocą,
Ale jeszcze dniem nie jest… może za godzinkę…
Mnie się ciągle wydaje, że gdzieś w drzwi łomocą,
Teraz jest na mnie kolej wpatrywać się w skrzynkę.

Siedzimy i grzejemy ręce o Tobiasza,
Leonek popłakuje — myśmy byli bosi —
— «Niechaj nam się wydaje — rzekła siostra nasza —
Że ten dom to igloo. A my Eskimosi.

Z czego tam się koszule wyrabia? No, z czego?
Ze skórek zszytych razem. Ze skóreczek ptasich!
A do lamp to się wlewa tłuszczu tranowego
I dniem czy nocą lampy w igloo się nie gasi.

W igloo lampy duże, okrągłe jak kule…
Niechaj nam się wydaje, żeśmy Eskimosi,
I że nam bardzo ciepło, bo mamy koszule,
Takie, co to piórkami do wewnątrz się nosi»…

Jak ta siostra umiała!… O dżungli, komyszach,
O boi, co wciąż tonie i wciąż się ratuje —
Leonek nie rozumie, ale płacz ucisza,
A płomyczek łojówki po ścianie wędruje.

Jak szybko czas ucieka! Jak szybko czas leci!
Teraz o lwie historia — chował niemowlęta,
A potem o wilczycy, co karmiła dzieci,
O tym, jak dziecko w dziupli chroniły zwierzęta.

O rzece, której fale kryształami płyną,
A w niej królowie świata będą konie poić,
O lewku i młodzieńcu, co niebacznie zginął,
Bo wodę z niej zaczerpnął do dwunastu słoi.

A w końcu bajka z głowy! Pewno było rano…
O Hozbirku — zbójniku z jakiejś Demanicy,
O tym, jak wielki garnek klusek ze śmietaną
Zbójnikowi z plebanii znieśli do piwnicy.

— «Niech nam się zdaje»… Siostra dokończyć się boi.
Kot ogon jak drut wygiął i cichutko syczy.
Nad naszą «kuczymunią» dwóch żandarmów stoi
Z psem policyjnym na smyczy.