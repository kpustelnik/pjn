Konstanty Ildefons Gałczyński

Muzie nóżki całuję



«Kogutek»? nie uleczy.
Przyjaciel? nie pocieszy.
Nie ma przyjaciół.

Rannyś? Ten świat jest borem,
rąbałeś bór toporem,
toś się i zaciął.

Leżysz. Wokół mchy ciche.
Igrają gwiazdy dziwne
z gałęźmi.

«Kogutek» nie uleczy.
Przyjaciel nie pocieszy.
Uwierz mi.

Co pomoże? A ja wiem:
tu pomoże stary sen,
stara bajda;

jeśliś jak garnek pęknął, ona cię sklei,
jeśliś nadzieję utracił, wpłyniesz na morze nadziei
na wszystkich żaglach.

«Nastawienia» społeczne? Dla karzełków.
Recenzje niedorzeczne? Dla zgiełku.
Poeto, pluń, gdzie komuna, sanacja i endecja.

Tylko ona cię zbawi, przeklęta i jedyna —
i na gwiazdy wyprawi, rytm święty, mowa inna —
poezja.

Pierwodruk: „Prosto z Mostu” 1936, nr 6.