Lidia Goldszlag

Żydówka



Kraków, lipiec 1943

Bita, gnębiona, szczuta jak ten pies,
Tułam się po świecie sama jedna,
A przecież — nie chcę w ziemi gnić,
Chcę żyć, żyć, żyć!
Wchodzę do sklepu,
Sprzedawczyń rój…
Do której skierować swój krok?
Jedna mruga do drugiej,
Znam dobrze ten wzrok,
Rumienię się aż po białka
I patrzę, jak by tu wyjść.
Wtem słyszę głos z niedaleka!
«Żydówka! a tam policjant czeka»
Dziękuję, do widzenia — i już jestem na ulicy.
Tłum mnie pcha naprzód pełnymi garściami,
Czuję gorączkę, rzuca mną i dzwonię zębami.
Wskakuję do tramwaju, byle w domu być.
A tu znów czyjeś oczy świdrują mnie aż strach!
No chodź, zobaczymy, dziś nic nie wiadomo,
Gdy wysiadłam, tak mówił ten gach.
Ależ panowie, ja mam kenkartę.
Nazywam się Maria, nazwisko Górewicz…
Jaka mi naiwna, to wszystko guzik warte,
Ja poznaję po nosie, żydowskie […]
Ale pani ma złoty zegarek…
Hm, za tak drobny podarek,
Ma pani szansę przeżyć,
Jak nie, to na szlachtus, na mydło.
Boże najdroższy. Matko jedyna,
Którą sprzątnęli kaci tego świata,
Chroń mnie od złego,
Nie opuszczaj mnie.
Orzeł, Lampedusa,
Tu Kubań, może Raguza…
Śledzę Wasz zamiar, każdy krok,
I chcę być starsza o jeden tylko rok,
Jak za dotknięciem laski czarownej, o Boże,
Przeprowadziłeś nas kiedyś przez Czerwone Morze,
Tak pomóż i naszym wybawcom
Przejść wszystkie wielkie wody,
Stepy i kordony,
I suchą nogą wstąpić na ten krwawy ląd.