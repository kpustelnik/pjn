Jan Kasprowicz 

Z chałupy
I



Chaty rzędem na piaszczystych wzgórkach,
Za chatami krępy sad wiśniowy,
Wierzby siwe poschylały głowy
Przy stodołach, przy niskich obórkach.

Płot się wali; piołun na podwórkach;
Tu rżą konie, ryczą chude krowy.
Tam się zwija dziewek wieniec zdrowy
W kraśnych chustkach, w koralowych sznurkach.

Szare chaty! nędzne chłopskie chaty!
Jak się z wami zrosło moje życie,
Jak wy, proste, jak wy, bez rozkoszy…

Dziś wy dla mnie wspomnień skarb bogaty,
Ale wspomnień, co łzawią obficie —
Hej! czy przyjdzie czas, co łzy te spłoszy?!…




 Jan Kasprowicz 

Z chałupy
II



Tam, za wioską — przyjm, Ojcze nasz, dzięki! —
Jak pszeniczne kołyszą się ławy!
Żyto, jęczmień i owies złotawy
Jak zginają ziarniste swe pęki!

Wiatr od pola się rozgrał — czyż w jęki? —
Z dróg się mgliste podnoszą kurzawy;
Nad drogami, śród pokrzyw i trawy,
Skrzypią krzyże, godła łez i męki.

O Ty Boże! o Chryste! o Panie!
Plonny owoc ta ziemia nam płodzi —
Tłuste kłosy, bo tłuste uprawy:

Nie na darmo ten wiatr tak zawodzi
I tak smętne poszumy na łanie —
Tu kłos każdy to chłopski pot krwawy.




 Jan Kasprowicz

Z chałupy
III



Święty Kaźmierz — powracają czajki;
Święty Wojciech — bociany klekocą,
Słońce grzeje, rowy w mlecz się złocą.
Brzmią skowronki, rychłe, polne grajki.

Po murawach dzieci, strzępem krajki
Podkasane, w pasy się szamocą;
Na przyzbicach baby w głos chichocą —
«Eh! kumolu! bajki, żywe bajki!»

Wiosna!… Wiosna wszędy życie budzi!
Jej błękity, słoneczne uśmiechy
I pod chłopskie wciskają się strzechy.

I tu raźniej biją serca ludzi,
Choć się troski za troskami tulą
Do tych piersi pod zgrzebną koszulą.




 Jan Kasprowicz 

Z chałupy
IV



Biją dzwony… trza święcić niedzielę,
Trzeba na mszę, uczcić przykaz boży…
I niebieską sukmanę nałoży,
Za kapelusz zatknie ruty ziele.

Biją dzwony… chrzciny czy wesele.
Dni krzyżowe!… i serce się trwoży:
Grady… susze… łza i krew się mnoży,
Gdzież obrona, jeśli nie w kościele.

I tłum korny padnie na kolana:
«Od powietrza, głodu, ognia, wojny
Chroń nas, Ojcze! daj nam czas spokojny —

Czas bez troski nadmęskiej i trudu»…
Ach! jak fala płynie pieśń rozlana —
Biedny ludu! święty, polski ludu!




 Jan Kasprowicz

Z chałupy
VI



«Co?… naprawdę?… Eh! smalone duby!»…
«Jako żywo! wiecie, że nie kłamię:
Jak mgła siny stał przy samej bramie —
Widać, nie ma spokoju duch Kuby.

Albo wtenczas, gdym z Bartkowej huby
Wracał do dom — święte krzyża znamię! —
Ten pies czarny!… te dwa węgle w jamie!
Panie! chroń mnie od powtórnej próby!»

I tak gwarzą… A deszcz w okna bije,
Drzwi coś skrzypią, słychać szczęk łańcuchów,
Wicher jęczy, pies w podwórku wyje.

Na kominku resztki ognia gasną,
Północ wciska się w izdebkę ciasną,
Strach przejmuje w tę godzinę duchów…




 Jan Kasprowicz 

Z chałupy
VII



«Śpiewaj, Kasiu!»… i mgłą się powleką
Dwie źrenice, te żywe dwie wróżki.
I «Kaj wiodą cię, Jasiu, te dróżki?
Na wojenkę, na wojnę daleką!»

Albo: «Ciągną żurawie nad rzeką,
W rzece pierze Jagusia pieluszki,
Zimna woda oblewa jej nóżki,
A po liczku łzy cieką, ej, cieką»…

I piosenka jak płynie, tak płynie.
Aż się oczy załzawią dziewczynie,
Aż na piersi opadnie jej głowa.

A babusia zasypia spokojna
I coś szepce: «Ej! wojna, ta wojna!
Ej! ta woda, ta woda lodowa!»




 Jan Kasprowicz

Z chałupy
XI



Na zapłociu spędzali wieczory,
On jej szeptał: «O, moja jedyna!»
Z nim bylica i biała brzezina,
Z nim szeptały zielone jawory.

A przed świtem na nogach… Tak, skory!
I gbur kontent, i lubi jak syna —
Da mu córkę, gdy przyjdzie godzina,
Morgę ziemi i krowę z obory.

Przyszły żniwa, czasy zapowiedzi…
«I do cepów jestem, i do cięcia,
Panie gburze! weźcie mnie za zięcia!»

Ale gbur mu odpowie z owczarska:
«Niechaj każdy, jak usiadł, tak siedzi —
Tyś parobkiem, ona gospodarska».




 Jan Kasprowicz 

Z chałupy
XIII



Pierwsze lata, kiedy się pobrali,
Szczęście kwitło, jak w polu makówki:
Mieli chatę, szkapsko i dwie krówki.
Byli młodzi — siali i sprzątali…

Ale potem — niech się Bóg pożali…
Ciężkie zimy i ciężkie przednówki
I w pierzynie wciąż liczniejsze główki —
Poszło bydło, chata i tak dalej.

Dziś, jak dzieje się zwykle z tą sprawą,
Kiedy kłopot zagnieździ się w łoże,
Kiedy bieda pochwyci za szyję:

On zakończył w karczmisku pod ławą,
Dzieci w służbie, a ona, nieboże,
Od wsi do wsi dziś żebrze i pije…




 Jan Kasprowicz

Z chałupy
XV



Miała rolę, sprzedali jej rolę —
Były czasy gradu i posuchy,
Kubę dawno zamknął grób już głuchy,
A skąd płacić, gdy pustki w stodole?

Pożegnała ze łzami swe pole,
W służbę poszły nieletnie dziewuchy,
I na plecach kawał starej pstruchy,
Tak na wiatr się puściła — na dolę.

Wędrowała od wioski do wioski:
Tu się najmie do żniwa, tam pierze,
Pokąd lata, pokąd siły świeże…

Ale starość spada funt po funcie:
Trza pójść w żebry, trza żyć z łaski boskiej…
I dziś zmarłą znaleźli na gruncie.




 Jan Kasprowicz 

Z chałupy
XVII



Słonko, świeci, oj, świeci iskrzyste,
Ale jakoś się rozgrzać nie może!
Pierwsze szrony dziś spadły na zboże
I zmieniły w szron rosy kropliste.

Poza wioską, gdzie, patrzcie! w srebrzyste
Oziminy usłały się łoże,
Wyszło chłopię na ciche rozdroże
I wciąż szepce «o Jezu! o, Chryste!»

W którą stronę się udać, snać nie wie,
A tu nagie gałęzie na drzewie,
A siermiężka na strzępy podarta.

Gbur przez lato sierotę — niebogę
Miał do bydła… «Na zimę? Do czarta!»
Kawał chleba w zanadrze i w drogę.




 Jan Kasprowicz

Z chałupy
XX



Na kominie płomyczek się żarzy,
To popełznie odbłyskiem w głąb chaty,
To ozłoci wytarte jej szmaty,
To wypocznie na jej bladej twarzy.

Ona siedzi przy ogniu i marzy.
Pewno widzi skarb jaki bogaty —
Złoto, srebro, purpurę, granaty,
Aż się spojrzeć od blasków nie waży.

A, tak!… Wczoraj jej skarbiec jedyny
Wzięli z ręki i w obce go strony
Tak pognali, jak nie boże syny.

Dziś go widzi, a jaki rzęsisty:
Ciemny mundur i kołnierz czerwony,
Żółty guzik i «zebel» srebrzysty.




 Jan Kasprowicz

Z chałupy
XXI



Lichy knotek na murku w izdebce
Pokazuje mi kształty w półmroku:
Cztery ściany, dwa łóżka przy boku,
W kącie dziaduś swe zdrowaśki szepce.

Z szarej miski resztki żuru chłepce
Dwoje dzieci w drugim, trzecim roku,
A matula na wpół z drzemką w oku
Nad najmłodszym, co leży w kolebce.

A gdzie ojciec?… Pracuje w fabryce,
Het za wioską… daleką ma drogę…
Musi wrócić, czekają na niego…

Lecz już późno, sen klei źrenice…
Ach! a może… Panie! chroń od złego…
Tak, maszyna urwała mu nogę…




 Jan Kasprowicz 

Z chałupy
XXV



«Umarł?»… «Umarł»… «Takie lata zdradne,
Człek snać młody, a jednak już stary»…
Ale pogrzeb kosztuje talary:
Ksiądz, kopidół, podzwonne, pokładne.

«Jegomości!… ja biedna, nie kradnę»…
A księżulo: «Nie pijcie opary,
Będą grosze na msze i ofiary…
Lecz ja biorę… to, czego dopadnę».

Ha, cóż robić?… Pogrzebać go trzeba:
Duch bez księdza nie pójdzie do nieba —
Więc ostatnie zaniesie piernaty…

A wiatr wieje, a czasy tak chłodne,
A mróz siny wciska się do chaty,
A robaczki golutkie i głodne…




 Jan Kasprowicz 

Z chałupy
XXXIX



Rano, zimą, mróz czy zawierucha,
W surduciku do szkoły o milę,
A wieczorem w chacie późne chwile
Z książką, z piórem, chociaż w ręce chucha.

Latem, wolny, zastąpi pastucha,
A pod pachą Homery, Wirgile;
Ludzie czasem poszydzą niemile,
Lecz on pasie i ludzi nie słucha…

I tak wyrósł… i dalej w stolicę…
Tam to wiedzy głęboka jest rzeka…
Ojciec czeka i matula czeka…

A on pisał: «Kochani rodzice!…
Skończę… bieda… dużo do roboty»…
I dziś skończył… umarł na suchoty…




 Jan Kasprowicz 

Z chałupy
XXXVIII



Miał być księdzem… Ano, rzecz to zwykła:
Chłopskie dziecko… a ksiądz człowiek boży…
I tatulo grosz za groszem łoży,
I do miasta to żyto, to ćwikła.

Ale ludzka rachuba tak nikła!…
Syn im bardziej w nauki się wdroży,
Czuje serce, jak na kłam się trwoży,
Jak całego prawda w sieci wikła…

Głużą ludzie… i ksiądz proboszcz słyszy;
Woła Maćka: «Panie! odpuść grzechy,
Lecz ze syna nie macie pociechy!»…

Ojciec w gniewie pieni się i dyszy,
I śle pismo: «nie mojeś ty dziecko!»
A z rozpaczy umarło kobiecko…