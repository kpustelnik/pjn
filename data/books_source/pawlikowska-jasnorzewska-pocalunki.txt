Maria Pawlikowska-Jasnorzewska

Pocałunki
Plaża w nocy



Cicho jest całkiem od gwiazd do palm, od palm do cieni…
Na końcu świata, nad morzem zwieszony świt się zieleni…
I tylko czasem drzewka mirtowe przez sen zaszemrzą słabo,
w pianie morskiej bezsenna Wenus przewróci się z boku na bok.




 Maria Pawlikowska-Jasnorzewska

Pocałunki
Wybrzeże



Meduzy rozrzucone niedbale.
muszle, które piasek grzebie,
i ryba opuszczona przez fale,
jak serce moje przez ciebie.




 Maria Pawlikowska-Jasnorzewska

Pocałunki
Syreny



Ogród nad morzem pachnie słodkim groszkiem,
na brzeg wpływają rozpienione treny.
W morzu płaczą syreny,
bo morze jest gorzkie…




 Maria Pawlikowska-Jasnorzewska

Pocałunki
Morze i niebo



Fale świecą się jak szkiełka czeskie
i szepcą, by się morza nie bać,
choć jest jak połowa nieba:
równie pełne śmierci i niebieskie…




 Maria Pawlikowska-Jasnorzewska

Pocałunki
Portret



Usta twoje: ocean różowy.
Spojrzenie: fala wzburzona.
A twoje szerokie ramiona:
Pas ratunkowy…




 Maria Pawlikowska-Jasnorzewska

Pocałunki
Gorzka zatoka



Szeroki, wesoły, wysoki,
nieulękły marynarzu siłaczu!
Wyłowiłeś mnie z mego płaczu,
jak syrenę z gorzkiej zatoki…




 Maria Pawlikowska-Jasnorzewska

Pocałunki
Wiersz ukradziony



Papierowy okręcik popłynąć nie może
wciąż odrzucany przez szumiące morze.
Lecz niech go tylko słońce wysuszy na wietrze,
a popłynie jak żaden — w powietrze!




 Maria Pawlikowska-Jasnorzewska

Pocałunki
Westchnienia



Morze jest dzisiaj smutne. Westchnienia się żalą
przy brzegu porośniętym siwo-złotą sierścią.
Jak pierś wznosi się fala i ginie za falą.
Morze wzdycha falami. Ziemia — moją piersią.




 Maria Pawlikowska-Jasnorzewska

Pocałunki
Mewa



Tęsknota nade mną szeleszcze.
Trąca mnie skrzydłem mewiem.
Czy wciąż ta sama jeszcze?
Nie wiem! Nie wiem…




 Maria Pawlikowska-Jasnorzewska

Pocałunki
Talerz z Kopenhagi 



Z okrągłego siwego morza
wychodzi chłopiec nagi
i podaje swą złotą nagość,
jak na talerzu z Kopenhagi.




 Maria Pawlikowska-Jasnorzewska

Pocałunki
Obrazek



Na piasku, z chmurami za sobą
siedzą dziewczynki w trykotach.
Ziemia jest siedmiobarwna jak ich radość życia.
Morze jest jak moja tęsknota…




 Maria Pawlikowska-Jasnorzewska

Pocałunki
Kobieta w morzu






1

W czarnym trykocie lśniącym
i w kasku z gumy czerwonej
zachodzi w morzu jak słońce,
tylko z przeciwnej strony.




2

Zamieszana w srebrzystą pianę,
zamiatana szumiącą grzywą,
przekomarza się z oceanem,
który chciałby ją kochać nieżywą.




3

Leży jak w łożu.
Na fali oparła głowę.
Otworzyła ramiona płowe.
Cała oddana morzu.




4

Morze wzbiera ponad krawędzie,
zagarnia ją chciwym ruchem —
i są jak Leda z Łabędziem,
okryci łabędzim puchem.




5

Jak muszla wpółzanurzona
w fal szmaragdowym obiegu,
wsparta na smukłych ramionach
faluje leżąc przy brzegu.




6

Odpina z ramion zapięcia,
otrząsa krople z dłoni:
łzy szczęścia gorzkiej toni,
która ją miała w objęciach.




7

Jak skarb wyrzucony przez fale
otoczona konturem blasku
spoczywa rozparta wspaniale
na migdałowym piasku.




 Maria Pawlikowska-Jasnorzewska

Pocałunki
Umarły



Spadłeś z ziemi jak gdyby do morza
w gorzkie i czarne bezkresy.
Pożarły Cię złote ryby:
Arktury i Antaresy…




 Maria Pawlikowska-Jasnorzewska

Pocałunki
Zmierzch na morzu



Wybrzeże coraz to bledsze
w liliowej półżałobie
i żaglowiec oparty na wietrze,
jak ja na myśli o tobie.




 Maria Pawlikowska-Jasnorzewska

Pocałunki
Marina






1

Szum morza w otwartym oknie budzi mnie w nocy znienacka.
Świat leży przy mnie i błyszczy jak złotych gwiazd pełna tacka.
Godzina druga. Głowonóg dawno już zasnął w ciemności,
Pod ciężką głowę podłożył ramię niezmiernej długości…




2

Jedwabne rybki zmęczone w falbankach tiulowych skrzeli,
spadają sennie daleko, aż do cna czarnej kąpieli,
i te największe, z atłasu, z podszewką cudnie dobraną,
kładą się w ciemną kołyskę i szepcą sobie: dobranoc…




3

W oddali błędnej, najdalszej chwieje się srebrny krążownik.
Zasnęli już marynarze w rozkołysanej warowni.
I ukwiał zacisnął płatki najciszej i jak najtajniej,
i małe morskie koniki śpią w czarnej głębokiej stajni.




4

Na morzu wznoszą się fale jak tysiąc ust do księżyca…
Woda ma barwę młodego, zieleniącego się żyta…




 Maria Pawlikowska-Jasnorzewska

Pocałunki
Bezpieczeństwo



Boicie się o mnie? Dlaczego?
Ach, życie jest burzliwe i złe nieskończenie,
lecz czyż potrzeba syrenie
pasa ratunkowego?




 Maria Pawlikowska-Jasnorzewska

Pocałunki
Narcyz



Nad sadzawką oprawną w modre rozmaryny
klęczałem, zapatrzony w moją twarz młodzieńczą,
by się w niej doszukać przyczyny,
czemu mnie nie kochają i za co mnie męczą?




 Maria Pawlikowska-Jasnorzewska

Pocałunki
Miłość



Nie widziałam cię już od miesiąca.
I nic. Jestem może bledsza,
trochę śpiąca; trochę bardziej milcząca,
lecz widać można żyć bez powietrza!




 Maria Pawlikowska-Jasnorzewska

Pocałunki
Anioł i Jakub



Jak Jakub z Aniołem, tak ja z tym wspomnieniem
mocuję się nadaremnie,
bo ono silniejsze ode mnie
i słodkie nieskończenie…




 Maria Pawlikowska-Jasnorzewska

Pocałunki
Cnoty



Wszystkie cnoty miłe Panu Bogu
maleją mi w oczach i bledną.
Posiadam już tylko jedną:
kocham cię, mój Wrogu…




 Maria Pawlikowska-Jasnorzewska

Pocałunki
Upał



Dni znużone jak muły włoką się po wybojach.
W żaluzje pukają kanikuły…
Upał przyszedł z ogrodu i zamieszkał w pokojach.
Ach, jak pragnę twego serca z lodu…




 Maria Pawlikowska-Jasnorzewska

Pocałunki
Lwy w klatce



Lwica senna i naga nie czuje więzienia.
Leżąc, spogląda w oczy lwu, panu stworzenia.
On się przybliża, cały w grzywie i w męskości,
a jakaś pani patrzy — i płacze. Z zazdrości!




 Maria Pawlikowska-Jasnorzewska

Pocałunki
Telegram



Wiadomość biegła szybko ze sztyletem po drucie,
jak tancerka z parasolem po linie,
i zdyszana dobiegła w oznaczonej godzinie,
by mnie zabić w oznaczonej minucie.




 Maria Pawlikowska-Jasnorzewska

Pocałunki
Ptak



Ptaszek umierający chowa się, ucieka,
by go nie ujrzał nikt w świecie,
jak serce, co się skryło w głąb piersi człowieka,
by, umierając, umrzeć w sekrecie.




 Maria Pawlikowska-Jasnorzewska

Pocałunki
Wielki Wóz



Wędrujemy cygańskim obozem,
nocujemy w gwiaździstej grozie,
dzisiaj pod Wielkim Wozem,
jutro na Wielkim Wozie…




 Maria Pawlikowska-Jasnorzewska

Pocałunki
Nietoperz






1

Gdy już zmierzch wonne olejki w tęczowe niebo wetrze,
nietoperz wylatuje ze strychu.
I zaczyna mierzyć po cichu
wielkie koła tęsknoty rozlane na wietrze…




2

Traci ślad i zaczyna na nowo,
cicho trzepie skrzydłem błoniastem
I mierzy, i mierzy do świtu
koła wieczornych tęsknot wiszących nad miastem.




 Maria Pawlikowska-Jasnorzewska

Pocałunki
Ćma



Fotel i książki, i świeca z cieniem
i nagle w świecy jęk pełen skarg:
To ćma płonie jasnym płomieniem
jak sama Joanna d'Arc…




 Maria Pawlikowska-Jasnorzewska

Pocałunki
La précieuse



Widzę cię w futro wtuloną,
wahającą się nad małą kałużą
z chińskim pieskiem pod pachą, z parasolem i z różą…
I jakżeż ty zrobisz krok w nieskończoność?




 Maria Pawlikowska-Jasnorzewska

Pocałunki
Zraniona gazela



Dusza jest nieulękła,
że nicość na życie zamienia —
oto zraniona gazela uklękła
z podziwu nad mocą cierpienia…




 Maria Pawlikowska-Jasnorzewska

Pocałunki
Ofelia



Ach, długo jeszcze poleżę
w szklanej wodzie, w sieci wodorostów,
zanim nareszcie uwierzę
że mnie nie kochano, po prostu.




 Maria Pawlikowska-Jasnorzewska

Pocałunki
Krowy



Uśmiechnięci, obojętni i zdrowi
krążycie spokojni w pobliżu,
jak trawę żujące krowy,
wkoło kogoś, co umiera na krzyżu…




 Maria Pawlikowska-Jasnorzewska

Pocałunki
Fotografia



Gdy się miało szczęście, które się nie trafia:
czyjeś ciało i ziemię całą,
a zostanie tylko fotografia,
to — to jest bardzo mało…




 Maria Pawlikowska-Jasnorzewska

Pocałunki
Tancerka



Te dwie zmarszczki przekreśliły cię skrycie
i choć tańczysz z beztroską motyla,
w twojej sukni półniebieskiej, półlila
jesteś już jak wspomnienie, nie jak życie.




 Maria Pawlikowska-Jasnorzewska

Pocałunki
Aeroplan



Aeroplan, najpiękniejszy ptak biały,
leci w oddal, ponad chmur szarzyznę —
Ma skrzydła jak szarańcza. Jest jak orzeł śmiały.
A oczy ma i serce mężczyzny.




 Maria Pawlikowska-Jasnorzewska

Pocałunki
Huragan



Niebo się gniewa,
obłoki nadbiegają w tłumie!
Szczęśliwe drzewa!
Będą się mogły wyszumieć!




 Maria Pawlikowska-Jasnorzewska

Pocałunki
Oczy na skrzydłach






1

Ćmy srebrne ślepe i ciche lecą w ogniste sidła,
nie widzą złotego ciernia, który się chwiejnie żarzy.
Lecz czemu ja wpadłam w ogień, czemu spaliłam skrzydła?
Widać mam oczy na skrzydłach, zamiast je mieć na twarzy…




2

Oczy na skrzydłach nie widzą, choć są otwarte szeroko.
Tęczowe oczy na skrzydłach nie wiedzą, gdzie lecieć trzeba.
I zawsze zmylą drogę. Bo na cóż skrzydłom oko?
Wpatrzy się ślepo w błysk świecy i myśli, że leci do nieba.




 Maria Pawlikowska-Jasnorzewska

Pocałunki
Na balkonie






1

Na srebrnym balkonie pękatym,
w smudze lipowych olejków
milczymy. W skrzynkach drżą kwiaty,
powój dźwiga noc w pobladłym lejku.




2

Twoje usta są teraz nocne,
i blade jak usta księży.
Oczy masz srebrne i mocne,
a włosy przygładzone przez księżyc.




3

Księżyc ma kołnierz z tęczy.
Wszystko już dziś maskaradą.
Jak pajac przede mną klęczysz…
Teraz maskę nakładasz bladą…




4

Czy ci wierzyć? Z chmur kapią blaski,
niebo jest jak puch perlicy,
a cień twój długi i płaski
zaczepia kobiety w ulicy!




 Maria Pawlikowska-Jasnorzewska

Pocałunki
Róża



W tym parku pobladłym bez śmiechów i gości
przy róży rozkwitłej stoję.
Otośmy jedynymi świadkami piękności
ja jej, a ona mojej.




 Maria Pawlikowska-Jasnorzewska

Pocałunki
Tapicer



Nad łóżkiem samotnej kobiety,
dla której nie ma już rady,
księżyc, tapicer blady,
rozwija pełne wspomnień tapety…




 Maria Pawlikowska-Jasnorzewska

Pocałunki
Cykorie



Fiołkowo-niebieskie tęsknoty
twarzą ku ziemi leżące
i wsłuchane w dalekie turkoty
radości odjeżdżających…




 Maria Pawlikowska-Jasnorzewska

Pocałunki
Grad



Chmury błyskawicą podpięte
i grad lecący na głowę,
jak anielskie cukierki lodowe
z wysokości tysiąca pięter.




 Maria Pawlikowska-Jasnorzewska

Pocałunki
Listy



Do pieca, miłosny zeszycie!
Do pieca, listy — stos cały!
A żeście z ognia powstały,
więc w ogień się obrócicie!




 Maria Pawlikowska-Jasnorzewska

Pocałunki
Krokusy



Krokusy wyskakują z ziemi
jak wiolinowe nuty,
a panny się chylą nad niemi
i z nut układają bukiet.




 Maria Pawlikowska-Jasnorzewska

Pocałunki
Gwiazdy spadające



Z twoich ramion widzę niebo drżące rozkoszą…
Spadła gwiazda. I druga, i trzecia. Prawdziwa to epidemia!
Widać dzisiaj niebem jest ziemia,
dlatego się gwiazdy przenoszą…




 Maria Pawlikowska-Jasnorzewska

Pocałunki
Wiosna



W parku, wkoło jakiegoś nudnego popiersia
zakwitły bzy jedwabne, ciężkie — cała Persja!
Posąg szepce do siebie: «Bzy kwitną. Jestem wieszcz.
Żałuję bardzo. Czego? Wiosno, ty już wiesz…».




 Maria Pawlikowska-Jasnorzewska

Pocałunki
Łabędź



Patrz! Łabędź jak znak zapytania
wypłynął na staw przeźroczy…
Świat czeka i patrzy ci w oczy
pełne wahania…




 Maria Pawlikowska-Jasnorzewska

Pocałunki
Słowiki



Słowiki są dziś nieswoje.
Bzy są jak chmury krzyżyków.
Chcesz zabić serce moje?
Przecież się nie zabija słowików?




 Maria Pawlikowska-Jasnorzewska

Pocałunki
Zawód



Wieczność woła daremnie
o jeden twój pocałunek!
Nieśmiertelnie płacze we mnie
zawiedziony, nieśmiertelny gatunek…




 Maria Pawlikowska-Jasnorzewska

Pocałunki
Ogród



Gdy wiosna zaświta
jest w ogrodzie raz ciemniej, raz jaśniej.
Wciąż coś zakwita, przekwita.
Wczoraj kwitło moje serce. Dziś jaśmin.




 Maria Pawlikowska-Jasnorzewska

Pocałunki
Wydarty bukiet



Już zwiędły kwiaty w bukiecie
wydartym mi siłą z dłoni.
Żyć to mi nie dajecie,
lecz umrzeć mi nikt nie wzbroni…




 Maria Pawlikowska-Jasnorzewska

Pocałunki
List



Ktoś list dostał. Komuś serce bije.
Idzie czytać pod kwitnące jabłonie.
Czyta. Chwyta się ręką za szyję
i dno traci, i w powietrzu tonie.




 Maria Pawlikowska-Jasnorzewska

Pocałunki
Ślepa



Ślepa jestem. Oślepiona majem.
Nic nie wiem, prócz, że pachną bzy.
I ustami tylko poznaję,
żeś ty nie ty…




 Maria Pawlikowska-Jasnorzewska

Pocałunki
Przebyta droga



Słońce stanęło w zenicie.
Oglądam się na przebytą drogę:
«To ma być moje życie?
Patrzeć się na to nie mogę!».




 Maria Pawlikowska-Jasnorzewska

Pocałunki
Burza



Przeżywamy dziś burzę: drzewa, ja i wy.
Lecz ja szepcę słowa najcichsze,
a wy ryczycie w wichrze
jak zielone lwy…




 Maria Pawlikowska-Jasnorzewska

Pocałunki
Nike



Ty jesteś jak paryska Nike z Samotraki,
o miłości nieuciszona!
Choć zabita, lecz biegniesz z zapałem jednakim,
wyciągając odcięte ramiona…




 Maria Pawlikowska-Jasnorzewska

Pocałunki
Atlas



Nie odchodź, piękny Atlasie!
Moje niebo na tobie spoczywa!
Niech choć chwilę śpiewa wieczność szczęśliwa
w twoich ramion atletycznym atłasie.




 Maria Pawlikowska-Jasnorzewska

Pocałunki
Jesień



Chodzi w szalu czerwonym i złotym.
Przegląda się w owalu jeziora.
Lecz jest chora. I nic nie wie o tym,
że ją pochowają w tym szalu.




 Maria Pawlikowska-Jasnorzewska

Pocałunki
Kurze łapki



I już kurze łapki na skroni?
Ach, czas jak gdacząca kura
o zabłoconych pazurach
przebiegł po białych płatkach okwitłej jabłoni!




 Maria Pawlikowska-Jasnorzewska

Pocałunki
Dni



Życie moje wstawione w cień
więdnie bez światła dziennego.
Codziennie opada z niego
pożółkły, zwiędły dzień…




 Maria Pawlikowska-Jasnorzewska

Pocałunki
Październik



Brzozy są jak złote wodotryski.
Zimno jest jak w ostatnim liście.
A słońce jest jak ktoś bliski,
który ziębnie i odchodzi. Lecą liście…




 Maria Pawlikowska-Jasnorzewska

Pocałunki
Liście



Rumieńce lata pobladły.
Liść złoty z wiatrem mknie.
I klonom ręce opadły,
i mnie…




 Maria Pawlikowska-Jasnorzewska

Pocałunki
Żebrak



Darmo stoję i żebrzę od godzin tak wielu!
Wiatr tylko liść mi rzucił w nadstawiony kapelusz.
Lecz liście nisko stoją. Gdy umrę, bom już stary,
to mi go może w niebie wymienią na dolary.




 Maria Pawlikowska-Jasnorzewska

Pocałunki
Dziadek



Źle widzę jednym okiem,
nienawidzę przeciągów
i patrzę z moich okien
jak z okien pociągu…




 Maria Pawlikowska-Jasnorzewska

Pocałunki
Babka



Pierś moja coraz słabiej oddycha,
krew moja coraz wolniej płynie,
w sieci zmarszczek jak w pajęczynie
leżę spętana i cicha…




 Maria Pawlikowska-Jasnorzewska

Pocałunki
Kobieta, która czeka



Czeka, patrzy na zegar swych lat,
gryzie chustkę z niecierpliwości.
Za oknem świat zszarzał i zbladł…
A może już za późno na gości?




 Maria Pawlikowska-Jasnorzewska

Pocałunki
Żurawie



O żurawie na niebie krwawym!
O kluczu lekki i złoty,
który otwierasz tęsknotę
za nieskończonym odlotem!




 Maria Pawlikowska-Jasnorzewska

Pocałunki
Pod kościołem



Niebo pobladło z tęsknoty,
złote liście toczą się kołem…
Moja młodość była jak gotyk.
Siedzę teraz jak pod kościołem…




 Maria Pawlikowska-Jasnorzewska

Pocałunki
Kwiatki z Waterloo



Wiersze moje jak kwiaty krótki zapach ślą,
jak kwiaty tracą płatki.
Na wielkich, samotnych polach Waterloo
zerwane kwiatki…




 Maria Pawlikowska-Jasnorzewska

Pocałunki
Spóźniony list



Może kiedyś, nieoczekiwanie,
przyjdzie list ten. I nic się nie stanie.
Tylko patrząc w oczy Panu Bogu,
rzeknę z cicha: «Za późno, mój Panie!».