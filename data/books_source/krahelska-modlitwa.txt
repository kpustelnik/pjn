Krystyna Krahelska

Modlitwa



Chryste Panie, z przydrożnych połamanych krzyży,
Krzyżowa nasza droga, droga — do zwycięstwa!
Daj nam siłę wytrwania, daj nam wolę męstwa
I Polskę oczom naszym strudzonym przybliżaj.

    Skrzywdzony Zbawicielu spalonych kościołów,
    Każdą kroplę krwi naszej przemień nam — na ołów.

Przetrwamy gdzieś w podziemiach — jeśli tego trzeba,
By jak ukryta woda wytrysnąć z ukrycia.
Daj nam, Chryste przydrożny, silną wolę życia —
I daj nam śmierć żołnierską, jeśli umrzeć trzeba.

    Poprzez ciemność i burzę daj nam iść najprościej
    Drogą do Nowej Polski — drogą do Wolności.

Gdy przyjdzie czas odlotu do krainy innej —
Chcę odlecieć w porywie szczęścia i natchnienia,
Jak ptak, co uciekając z ziemi niegościnnej,
Ziemię — na niebo zamienia.