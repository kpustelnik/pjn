Jarosław Lipszyc

apokalipsa przymierza



Sen nasiąknięty starożytnymi nazwami
labiryntów dawno rozpadłych w łatwe odpowiedzi
Każdego zdania żałując i oblewając się rumieńcem
szerokie uśmiechy noża na wilgotnej skórze
Południe wyszło spod oczu i zamieniło pokój w ogród
grad promieni o których wiem bardzo dużo
dłużyzny onirii zaklęte w pomniki każdej powszedniości

Wszedłem więc haszysz cichych stąpnięć,
walący się na głowę strop krople ciepłe i delikatne
Nie było tu już nic do zrobienia




 Jarosław Lipszyc

pobudka



ranek budzi się całymi godzinami od pierwszego znaku przez całą pudełkową wędrówkę w głąb niestworzonych a istniejących aż do kompletnego przebudzenia
stojący na stole budzik grozi kacem i zębami godzin w kolejnych coraz nieznośniejszych przeocknieniach ranek wgnieciony pomiędzy materac a kołdrę nie rusza się
leżąc tak szuka znajomości wzwodu żeby uchwycić się wśród współrzędnych gwałtownie pozwala nieświadomej ręce kierować wyprawą
ranek siedzi długo na łóżku ciągle mediacyjny jest u siebie to znaczy zardzewiałe słońce w twarz trzeba wyłączyć bo drewniany dom karkołomne kategorie kartek trzeba wyłączyć czerwone zanim wypali na nim znak
jednoznaczy zanim zostanie zjedzony zanim nie poznaczy więcej na zębach koszulach skórze
jest u siebie ale nie tylko tu jest więc nie ma go gdzie być powinien — to dyskomfort sylogizmów
ranek jak larwa nieznanego owada toczącego skórę po owalach bioder
syf w gębie (mimikra) zaszczotkował miętą (ciągnęło nim jak rozpostartym na proszek prześcieradłem do sztywności krochmalu scalenia przędzy)
daleko od okien do oczu leży
to prawda zostały posypane talkiem linie papilarne

w całun owinięty ranek palił papierosa ból w jądrach




 Jarosław Lipszyc

Papieros



Cave canem wyryte na cerberze tekturki
Ministerstwo zdrowia ostrzega że trzeba się przywiązać
    łańcuchem i krzyczeć żeby ci nic nie zrobili
Gryzące zestawienia kolorów czy nie chcesz być pogryziony
Dyskretnie opuszczona samotna wzmianka o głębokim brązie tytoniowych liści pod powiekami
Cave Cannae
Strach wszystkiego oprócz strachu goryczy w ustach
Zdeprawowanego do szarości niebieskiego dymu




 Jarosław Lipszyc 

Dokumentnie



Jestem swoim zdjęciem
Rozwalonym feerią
Niedobłysków nieutrwalonego materiału
Połyskliwej skóry papieru
Przedartego na pół
Metra pod ziemią zgniłego
Wizerunku aż do strzępków kości
Drzewiącego snem semanu trupa

Jestem swoim zdjęciem z krzyża




 Jarosław Lipszyc

głód



zastawiony stołami na trudne do przejścia do przeżycia rzędy zębów krzeseł mielących na witaminy węglowodany tłuszcz bardzo dużo mięsistego włókna trochę benzoesanu i glutaminianu sodu
głód na jeszcze trochę sałatki proszę na tort bezowy i na chyba jeszcze jedną filiżankę kawy
głód zamknięty w obwodach scalonych jelit opasujących szyję gastrycznych dwutaktów
głód na do czysta wyprane plamy po bardzo czerwonej benzynie 98 po krwi miesięcznej po mleku pod nosem po szarych strzępach plam na słońcu
głód na sól attycką na baton czekoladowy na pięć pestek pomarańczy
głód całkiem syty bo całkowicie nasz bo scałkowany aż do lądowania na księżycu do libido eksplodującego na walizce uranu czy jeszcze dalej w międzygalaktycznej przestrzeni
głód jak kanapki w pociągu jak kanapy w pulmanie i jak nielegalny papieros na peronie ołtarzu ognia parowozowego
przegadany na kwaśną kacem papkę głód zmielonych i wysuszonych na słońcu kęp kwiatostanów dwuletniej byliny
głód w nabrzmiałym sokami brzuchu brzemienny w doświadczenia rozcięty skalpelem wyabstrahowany ze splątanych lin okrętowych puszczony na głęboką wodę formaliny
głód wypadły z obiegu zdenominowany i zakopany w garnku z sosnowych desek
rośnie
głód dryfuje przez Ocean Spokojny starą drogą wyląduje i zdobędzie kraj który też dryfował przez ocean w walce bez strat i zysków
głód rośnie na pociechę i strapienie będzie dobrym dzieckiem
głód aż do wytrzeszczu oczu zdumionych rozciągliwością ścian pokoju i żołądka umeblowanego przez coraz to innego stylistę
opakowany w bardzo duże pudła o połowę tańszy i jeszcze 20% gratis głód w prezerwatywie w torbie jednorazowej w jednorazowej strzykawce
zarażony ale wyleczony na samobieżnym wózku inwalidzkim przestrzegający przepisów drogowych i ograniczający palenie głód każdego dnia uczy się pięciu nowych słówek i ma kłopoty z ich zapamiętaniem
głód ma wielkie oczy




 Jarosław Lipszyc

Memorandum



Człowiek na słońcu nakręcał zegarek
Tytanowe szczudła gięły się jak sprężyny
Grzęzły w stygnącej magmie
Rany pojawiały się znikąd przekwitały szybko ścierane kredą gąbki
Krajobraz cięty na pomocnicze kwadraty zbrojonym szkłem worgli
Trzask wrzask mżawka

Kobiety kładły się pod postumentem on zwinięty wokół wyciągniętego w ręce dysku




 Jarosław Lipszyc

***



pomyśl. każdy uśmiech będzie trwał godzinę
na bis alleluja boże ciało coraz bliżej
po zmroku wszystko będzie święte dziesięciu zmarłych zastanowi ludzki komplet praw
da nam czas do namysłu
każdy uśmiech znajdzie nas i wsadzi do więzienia
każdy sąd nas uniewinni i obetrze chusteczką higieniczną
zagryzione wargi krew w zębach fusy w zębach język w zębach
potem obrót i lądowanie wyciągam rękę lakierki lekki opór niewoskowanej podłogi
wszystko podkłada się my raz dwa trzy cztery raz
pomyśl. każdy uśmiech może trwać godzinę




 Jarosław Lipszyc

wypadek



Poleżało na łóżku
Nie takie rzeczy nam wypadały
Z kieszeni i nie takie rozmowy przez telefon
Staczaliśmy mówiąc że nic nam nie jest
Nie takie rzeczy z curriculum vitae
Wypadało wyrysować
Bo tak wypadało się tam siam dokądś
Na czyjeś łóżko
Leżąc przez wieki aż się znalazło
To tamto ale też tak że na plecy na bok
Na boczny tor
Z zatrzymanych pociągów bo semafor stacja kontrola drogowa się wysiada
Nie wiem dlaczego tak jest
Po prostu słowa że
Znaleźliśmy się w sytuacji
Od razu nam lepiej bo tak wypada wypada nam coś i coś
Na łóżko




 Jarosław Lipszyc

dionizos się wiesza



teraz to mnie zajebiesz albo cię oszukam
dionizos zawiązuje na futrynie sznurek i oblizuje wargi
klękam i sączę bardzo obcy język
tej rozpusty bez rozumu nie zniosę puszczam
ostatecznie dionizos wiesza się
kręgosłup ucieka ze mnie szeregiem pereł zakładam
że sztywny płaszcz logiki a ja mięknę przed uderzeniami propagandy
twój język i moja ręka — z nasienia — chrzan
szara skóra świtu ja świdruję cię wzrokiem pusto




 Jarosław Lipszyc

***



w oczach — nów
na rękach resztki gipsowego odlewu przykrywane powoli mydlaną pianą
strumień wody spływający wzdłuż kapitolów kolumn twardo stojących na ziemi baz
mokre ciało wytarte do sucha ręcznikiem
woda mieszana z białym proszkiem na kolejną pozycję do kalendarza dni nieruchomych
węch nieczuły na drażniące chemią zapachy pracowni
słuch nieostrzeżony przed trzaskami zakłóceń
nie ma żadnych zakłóceń
w oczach — nów

w oczach — nów
białe wapno jak szczelny płaszcz apatii
szczelny płaszcz apatii jak białe wapno
symetria jest idealna sen i bezczelność
pokryte bladym strachem pleśnią konfitury w niedokręconych słoikach
słoje z formaliną i posypane mąką słoje przekrój poprzeczny pnia
drzewa rodowego
cisza cisza
w oczach — nów




 Jarosław Lipszyc

złoża



główne wydanie wiadomości oprawione w tekturę na tuszki trzewia etc.
kilka kilo a może kilok kila sądząc po percepcji
w appendyksach słowniki i encyklopedie
bardzo dużo pominiętych przez nie słów mielonych na kropki i przecinki
pomiędzy terminami niezrozumiałymi i niedotrzymanymi do
końca w rozpostartych trzy razy na krzyż bezradnością rękach
skylla i charybda jak nazwa hiszpańskiej maszyny tortur

to tylko historia filozofii
na której pożółkłe strony nie pomoże pranie mózgu

przecież nie jest z nami tak źle

będziemy kręcić korbą młynka kobrą będziemy fletem świdrować czyjeś zdumione oczy
zachwycimy się czystym tonem prostych i prostopadłych na ziemię kolumn
zarzucimy się kalumniami na szyję
zawiśniemy snem nad podłogą
zakrzyczymy płótno pełną garścią czarnej farby
nie będziemy oszczędzać niczego sobie nie oszczędzimy

kobiety będą nas kochać

odpowiemy im w słowach złożonych
grubą czcionką
obole będą nam zgrzytać w zębach jak piasek
na ciałach dość złożonych do grobu




 Jarosław Lipszyc

świadectwo dojrzałości



Będziemy się egzaminować z tańca nowoczesnego
ze stopnia rozdrobnienia na stopnie
na piętra świadomości społecznej
Pospołu będziemy wykuwać wiadomości
o dłutach klinach i formach w jakie da się oblec marmur
Będziemy się egzaminować z kroków drobnych
po krwistych chodnikach (żelazo żelazem ogień ogniem)
Będziemy pisać o detalach Dedal
był głupkiem total jest niebezpieczny

Naszą bohaterką będzie heroina
Oklaskiwana dewotka religii nieodwracalnych




 Jarosław Lipszyc

narzędzia



prawda leży pośrodku ma rozwarte nogi
dwa ostrza przebite gwintowanym bolcem
boli

prawda jak ściągnięte z nieba konstelacje
jak ścięgna i starannie ogryzione
łuki przyporowe chude filary
witrażem zaznaczone rozety źrenic

mięso załadowano na napuchłe ciężarówki
ciężki jak skrzydła smród
za ciężarówkami goniły dzieci ale oczywiście nie zdążyły
zdarzenie przeszło bez echa zniknęło w bramie za bramą zabrane
    do wyjaśnienia

mięso nie ma właściwości liber liebe
mięso jest drogie




 Jarosław Lipszyc

rodzę



*grudzień*
za wołominem kwitną bagna zamiast
żeby nas zamrozili. nie posłuchałem cię moje ręce pachną
jak twoje piersi (dlaczego drapią pod moim językiem?) choć
nie powinny. zwijam koc jest prawie zielony od trawy
trwam w uporze który nic nie da. chodź. kwiatów mamy już

*styczeń*
gubisz te kolczyki ostatecznie. chmury pustoszeją
ja się nawrócę. przylepię ucho i postaram się nie skaleczyć
choć najgorsze są powroty. siadam z widokiem sam na
fabrykę o sławie krematorium. wyciągam ręce

*luty*
w pałacu namiestnikowskim. cały świat na chwilę zamarł
zastrzelono. trzymam cię przez chustkę w strumieniu amfibrachów
pobożnie potocznie i za słowo. zieleń z purpurą w środek postu
a dopiero przygrywka. wreszcie kończy się błysk fleszu
i możemy zacząć. wyrzucą

*marzec*
rozpoznaję pierwsze dźwięki (trzy rodzaje westchnienia
i szelest kartek) i zaczynamy mieć nadzieję. w gorcach przebiśniegi
w głowie najczystszej wody tandeta. omal cię nie zgwałciłem
na szczęście kłamię bezwiednie. staram się zrozumieć szum

*kwiecień*
po koncercie wymiotuję do dwóch konch przy wejściu
teatru wielkiego. bardzo brakuje metafor




 Jarosław Lipszyc

***



Nie liczcie na samogłoski wy głaz
Oczu postawionych w solny słup
A pod cyrklem pierwszej litery
Kotłują teorie w aortach sprężonym tlenem
Pierwsze morze pierwsza utopka pierwszy trup




 Jarosław Lipszyc

Rozbite Rozdziały
etiuda



Rozbili rozdziały na sale
na korytarzach bili na odłamki
kawałek po kawałku
Na a na b na befsztyk
dzielili półtusze batalionów
nas działających rozstrzelali z dział
stawiając zbite ledwo skrzynki naszych mózgów przed: — Patrz, pastisz.
Zdzieraliśmy z siebie ramy wyrośnięte
nasze oczy rozsypywały się na
i na
i na
nas, na snach wyspanych wysypali na
Strach
Jak formalina
Jak piasek w jarzeniówkach.




 Jarosław Lipszyc

Etiuda okolicznościowa na ścięcie księżyca



Leżałem na łóżku już spać
byłem świeżo po magicznym oku bo oczy rysowałem na trzech planach schematyczny skrót perspektywy światło gwiazd oczu oko
Prosta łącząca mnie z nimi

Na szybie odblask — nic nie wiem
o kilka metrów od okna wychylam się jak strzałka barometru jak barman wśród strzelców
Strzał Zimny pocisk Chronić źrenice
koc drży noc drgnieje
mój rechot przeciągnięty tak żarem chichrał troll
przetrawione trafienie w sam strach

Podpaskę zmienia kobieta!

Kobieta schyla się patrzy na krew wrzuca do kosza na śmieci
(A!)
Kołysze się klapka śmietnika
kołysze się
śpi

Kobieta na zawsze traci krew z oczu i świeci dwojgiem szklistych białek
zlewających się w jedno jak wódka z mlekiem




 Jarosław Lipszyc

***



Nie zaśniesz śmiejąc się
ani wykrzywiając twarz aż krzykniesz
nie śmiesz drgnąć zgarbić się z sobą
z nikim znikniesz z pola widzenia w lawę w lawinę
nie wiń się: in vino veritas Satyra w
Nie zaśniesz śmiejąc się




 Jarosław Lipszyc

Spać




1

Na wysuniętych w przedpokoje łóżkach nowy sen
Jak diody kolorowy jak diady lukrowany jak durna hipostaza
A przecież
Przez wyżymaczkę snu przeciśnięty
Sunący przez sale białą sanną snu
Salwujący się świstem twarzy w ścisk matek mam
Zawsze ten sam senny śmiechu arsenał łask
Arszenik zamkniętych oczu
Jeszcze tysiąc innych maszyn obronnych gambitów defensywnych zagrywek
Robaków wielkich i majestatycznych jak obraza majestatu jak rak prostaty
Sporadyczne przypadki dżumy czarne perły pcheł chitynowi
    robotnicy czytający Kierkegaarda
Rekwizytornia
Kroków raz w przód dwa w

Stało się
Słowa jak domy wgryzają się między kamienie Gwizdów wygwiażdżonych na refleksję
Refleksy białych nocy na szkle rżniętym w doskonałą przezroczystość
Zaciśnij wargi powiek powiedz nie nie mów


2

Pokój poprzecinany nitkami igłą zszyte dzbanki lalki lampy oddziały tekturowych okładek
Powiązane cyfry ze szramami wszystkie czasy świata farby i żłobienia ścian
Jeden idealny kształt
Korpus na płótnie leży
Ręce przepływają w tułów zmęczony kwiat gładko opiętej skóry

Globusów przebijanych drutem sznurów korali jak magazyn wydawnictwa kartograficznego
Nikt rozsypanych nie zbierał
Marszem oś świata przechodziła przez źrenicę jak wiertło

Smoki żywiące się białym peryferyjnym piaskiem
Szarym brązowym najżyźniejszym czarnoziemem piach w oczach
Oczy w piachu!

Na drut globusów nikt nie wbijał


3

Biedne głowy
Znające nadgarstki madonn ich długie palce zatrzaśnięte w
    rodowych pierścionkach w pieczęcie na złożonych
    kartkach
Karnawał w dudnieniu bębnów i czyneli
Głowy co tkwią w swoich miejscach zamiast świecić

Są kratery o których nie mówią
Usta zajęte opisywaniem wysoko zadartych głów
Opasywaniem językiem rozpasanych wszechnic zaoranych łąk

Są kratery w których przewieszone i opatrzone nową metką głowy
Wbijają gwoździe wzroku w ziemię

Ślepe odnogi ascetów i śpiewaków Nienaruszone nakazy
Elektryczny nóż tnący wolę na harmonijne krzywe


4

Spirytualny obrzęd snu dla
Czego nie widać

Ten kosmos oblegający nasz luksusowy ogród
Odgrodzony od mocy i nocą opuszczony w rwane na strzępy płaczu transparenty możności
Morze

W ogrodzie rozłożone na wznak łąki złożenie znaczący cały miar armia zaklęć
Uwieńczonych indyjskimi ziołami słońcem łańcuchem związanych zdarzeń




 Jarosław Lipszyc

Rozwodzić



preludium:
rano porani nas brzytwą brzasku
potop który po nas niechybnie przyjdzie


1

brodząc w zdaniach stanowczo zbyt prostych powtarzaliśmy
że odpowiedzi wyuczone na pamięć i pytania o tożsamość tylko w okolicach świtu a ty to naprawdę jesteś moim ojcem?
niektóre z odpowiedzi nie dają się zapamiętać zrzucam talerz i zbieram resztki potulnie jedzonego (potrzeba kontaktu)
wrzucam do gardła i ciągle nie wiem co ci powiedzieć naprawdę specjalnie dla ciebie zrezygnowałem z uroku konsonansów i analogii

ciągle nie trawię (twarda kulka strachu rośnie) jesteś jak —
pytanie które zawsze mnie zjadało wypluwam — czy stoisz i czekasz aż opowiem ci o tej całej rekwizytorni i moim mózgu i może wtedy obejrzę się w twojej nagle rozszerzonej źrenicy


2

potop dopadł nas w okolicach świtu razem z kojącą rezygnacją jak obrus przykrywający kolumnady porcelanowych filiżanek
stosy pacierzowe talerzy i całą resztę wielkiej rekwizytorni głodu na swoją obronę mieliśmy długie godziny przemyślane w łóżku zaskakujące nas od tyłu poranne gwiazdki na ramieniu i
modlitwy w obcych językach
tak naprawdę nigdy nie walczyliśmy z genami i nie ganialiśmy za weltschmertzem
na prawdę nałożyliśmy tabu potulnie wypełnialiśmy ankiety
kupowaliśmy groszek w puszkach graliśmy w brydża oszukując i
dobrze rozumiejąc słowa nielegalny i egalitaryzm
skromną schedę po ciotce rewolucji
a ku kubeł wazeliny stał za drzwiami
na swoją obronę mieliśmy cienutkie wafle powiek
cieniutkie


3

i z twardą wolą napisania czegoś pewnego (jak tory kolejowe jak tora) sięgnąłem po białą farbę
coś jak jebać skurwysynów stylizowaną zaciśniętą zdecydowaną na nic pięść powszechnie zrozumiały symbol
dobra byłaby historia życia kilka zwięzłych praw fizyki nazwisko jednego czy dwóch filozofów oszustów malarzy
prostą drogą do mojego nazwiska imienia pseudonimu ale urodziłem się dzisiaj i żadne genetyczne uwarunkowania żadne tłumaczenia
choćby odwróconą metaforą nie oddadzą melodii zdań w obcym
języku który zastałem
(wraca wraca)
namalowałem twarz i powiesiłem na firance
kilka kolejnych żałośnie małych gestów tkaniny zlepiające się
płacz rozmazujący szminki pudry cienie
ciemne cienie pod oczyma i cienkie smużki znaczące dość dużo
drogę kropli do morza
niżej niżej martwego mojego (po zamknięciu oczu płód w pełnym słońcu!)


4

uwaga dużo krwi wyrzuconych spojrzeń i wyrzutych żółcią ostrzegawczą zębów
zupy w proszku szok pourazowy kroplówka
w gardle garb
    barak postawiony prowizorycznie przewiewne wizerunki
ścian
    cienkie pręty nerwów
    beton uzbrojony w cierpliwość
garb przyczajony pod niskimi sufitami
    przyzwyczajony w czekanie jak kleszcz
    zaklaszcze każdemu
worek bez dna z wygarbowanej skóry
skurczone ciało bagaż dniejącej kory horyzontu

we włosowatych naczyniach wygładzone na głód uśmiechy
gdyby ich wata nasiąkła pożywnym bulionem krwi może
zaostrzyłyby się na noże i widelce
garb jest pusty


epilog:

salwujący się świstem twarzy w ścisk matek mam
zawsze ten sam senny śmiechu arsenał łask
arszenik zamkniętych oczu
refleksy białych nocy na szkle rżniętym w doskonałą
przezroczystość
jeszcze tysiąc innych maszyn obronnych
robaków wielkich i majestatycznych jak obraza majestatu
jak rak prostaty




 Jarosław Lipszyc

dodatek nadzwyczajny
jazda



Najebaliśmy się nie wiem gdzie kiedy jak wszystko się pojebało takie gdzieś takie kiedyś jakieś jakoś
Najebaliśmy się pijąc wszystko co było do wypicia robiliśmy to regularnie (ci co dbają o higienę) lub chaotycznie (ci co się dali unieść umieścić za którymi spuszczono wodę których wyłowiono i zeżarto)
Najebaliśmy się jak desperados jak maletillas nawaleni bo boli narąbani bo się nie klei napierdoleni bo brak świateł stopu
Najebaliśmy się bo nam to rybka (byczki w tomacie) cedziliśmy wory (bo nikt nie mówił o estetyce) spuszczaliśmy wodę z kija (panny przymykały oczy)
Najebaliśmy się bo jak się nie bać zjebani waliliśmy się na ryło na kanapach żeby przespać spokojniej paranoje zjebywaliśmy się często w różne miejsca potem bywaj i zwała leciały na ziemię dłużyce na najdłuższej czerwona szmata (bo brak świateł stopu) rano trzymaliśmy się kurczowo naszych odjazdów bezpieczniejszych niż załadunek dłużyzn i szosą
Najebaliśmy się bo popierdoleni do granic uspokojenia tworzyliśmy światy że nie do wyjebania
Najebaliśmy się drąc mordy na sylaby nie czailiśmy żadnych klimatów pełni jasnych idei jak stołeczne piwo pierdoliliśmy o sztuce bo taką mamy sztukę (panny to brało)
Najebaliśmy się jak wędkarze czekając na mityczną rybę (byczki w tomacie)
Najebaliśmy się bo dezynwoltura oddechu upajała elektrycznym wstrząsem bo rewolta żołądków bo liczyliśmy wolty bo na co mieliśmy liczyć napaleni bo co się opali to się utrwali bo czerwona płachta (brak świateł stopu) przed oczyma więc byczki to macie czego chcieliście
Najebaliśmy się aż do bólu takie nasze zaspokojenie rżnęliśmy się na szczapy na drzazgi główkując siarczyście na nie długo
Najebaliśmy się (panny przymykały oczy)