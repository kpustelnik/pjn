Łaja Cudna

Dziewczynka z chlebem



Miała pięć lat (mniej więcej), powiem wam, na pewno lubiłaby się bawić piłką i laleczką —
między krasnoludkami być śpiącą królewną —
«tym łobuzem» tatusia — mamusi córeczką —
zajadać czekoladki i pić słodkie mleczko
i czasem być niegrzeczna, a nawet i psotna.
Miała pięć lat (mniej więcej) i mieszkała w getcie rejestrowana, jako
«osoba samotna», co prawda «przy rodzinie», w szopie, przy klozecie —
między paką na węgiel a paką na śmiecie.
Miała pięć lat (mniej więcej) i więcej? nie więcej.
Przedwczoraj jeszcze mogła rozporządzać śmiechem —
Lecz komuś tam przeszkadzał ten jej śmiech dziecięcy —
«Ni przypiął, ni przyłatał». Dzisiaj śmiech jest grzechem —
Skarcił ją ostro, spojrzał i odszedł z pośpiechem.

No i miała psa jeszcze. Nazywał się Ciapuś.
Pieściła go, jak dziecko, skakał jej na szyję —
Szczekał. Szeptała: cicho, bo idzie gestapuś —.
on nie pożera piesków — ale cię *ZABIJE*.
Pies przestał głośno szczekać, czasem cicho wyje.
Miała pięć lat (mniej więcej) i już pracowała.
— «Życie drogie», «co zrobić?», «nic nie kapnie z nieba».
Tuliła się do paki z węglem i kostniała —
rano myła nocniki i klozet, bo trzeba «zarobić na ten kącik i kawałek chleba».
Szła do miasta w momencie, gdy z getta trójkami wojskowymi w szeregu człapali cywile.
Więc chytrze się przemknąwszy między szeregami wpada między stragany, wozy i badyle.
Drogo nieraz okupić trzeba takie chwile.
Miała pięć lat (mniej więcej) zawszona, cuchnąca —
pukała lekko, ledwo — do drzwi cudzych matek —
Z głodu osłabła, z zimna i ze strachu drżąca stłumionym szeptem prosiła o datek:
«kawałek chleba», «szklankę herbaty» lub «szmatek».
Miała pięć lat (mniej więcej) już mogła handlować,
Więc ktoś jej dał «na komis» dwadzieścia pięć «krówek».
Mogła się w razie czego w byle dziurkę schować —
Getto takie maleńkie — a tyle kryjówek —
Ludzie, którzy tam żyją — podobni do mrówek.

Czasem w takiej kryjówce żyła «własnym mitem».
Tworzył chwile radości błyszczący papierek.
Rozwinie go ostrożnie, westchnąwszy z zachwytem
i w ekstazie — — — — poliże «troszkę» ten cukierek,
nie zdając sobie sprawy z naiwnych szacherek.

I zawinąwszy znowu, układa w pudełku i sprzedaje «na sztuki» małym dzieciom w getcie —
Zapominając szczerze wśród gwaru i zgiełku,
że jest «stara kupcowa», nie wypada przecie —
Radość? tu? chce koniecznie? Niech robi w sekrecie.

Miała pięć lat (mniej więcej) i usta w podkowę —
Ktoś dał jej kilo chleba — całe — jakiś człowiek,
nie widział wszy jak pęczak, co lazła po głowie,
tylko łzę, która również wypełzła spod powiek —
(szepnął sobie cichutko: przekleństwo, a to […] [wiek] […]).
Wesz i łza — zestawienie — obydwie zuchwałe —
i obrzydliwe verboten. Było bardzo ślisko.
Buty jak «kacabany», nóżki takie małe.
Szła ostrożnie do getta — już jest tuż — już blisko.
Niesie chleb — bo tam czeka [na] nią głodne psisko.
*Strzał*: Halt! halt! Judeskind! Halt!
staje i znów słyszy:
*Śmiech*: Raus! weg! weg! raus!
biegnie, ledwo dyszy.
*Strzał*: Halt! halt! Judeskind! Halt!
staje. Znów to samo.
*Śmiech*: Raus! weg! raus! weg!
biegnie! mamo — — — mamo — — —
*Strzał*: Halt! halt! Judeskind! Halt!
staje — sino blada —
*Śmiech*: Raus! weg! weg! raus!
biegnie i upada.
*Strzał*: Weg! weg! schnell! Strzał! Strzał! Strzał! okrutna podnieta.
Zrywa się. Biegnie. Pada u samych bram getta.
[…]