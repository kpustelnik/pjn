Adam Mickiewicz

W imionniku C. S.



    Zaczyna się werbunek, widzę z dala: goni
Ogromna ciżba pieszych, hułanów, huzarów:
Niosąc imiona na kształt rozwitych sztandarów,
Chcą w albomie założyć obóz różnej broni.
Stanie się — będę wtenczas siwym bohaterem
I z żalem rozmyślając o mych lat poranku,
Opowiem towarzyszom, że na prawym flanku
Jam w tej armii pierwszym był grenadyjerem.

St. Petersburg, 1829