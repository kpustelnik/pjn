Józef Szczepański

Piosenka batalionu szturmowego „Parasol”



Pałacyk Michla, Żytnia, Wola —
bronią jej chłopcy od „Parasola”,
choć na „tygrysy” mają visy,
to warszawiacy — fajne urwisy.

Hej, tralala!

Czuwaj, wiaro, i wytężaj słuch,
tęż swój młody duch,
pracując za dwóch! Hej!
Czuwaj, wiaro, i wytężaj słuch,
tęż swój młody duch,
jak stal!

Każdy chłopak chce być ranny,
sanitariuszki są śliczne panny
i gdy cię kula trafi jaka,
poprosisz pannę — da ci buziaka.

Hej, tralala!

Czuwaj, wiaro…

Nasze dowództwo jest morowe,
w pierwszej linii nadstawia głowę,
a najmorowszy przełożony
to jest nasz Wacuś w głowę raniony.

Hej, tralala!

Czuwaj, wiaro…

Wiara się bije, wiecznie śpiewa,
Niemcy się dziwią, krew ich zalewa,
różnych sposobów się imają,
co chwila szafę nam posuwają.

Hej, tralala!

Czuwaj, wiaro…

Lecz na nic szafy i granaty,
za każdym razem dostają baty
i co dzień się przybliża chwila,
że zwyciężymy — i do cywila.