Pola Braun

Wytwórnia blondynek



(pisane w getcie warszawskim)

Istnieje pewien zakład fryzjerski
Pani Helena z mężem i synem.
Zakład pracuje pod firmą
„Wytwórnia blondynek”.
Dzieją się w tym zakładzie
Prawdziwe cuda.
Na przykład wchodzi brunetka,
A wychodzi blondynka lub ruda.
Ach, gdyby jeszcze dało się zabić
W tych oczach wyraz tęsknoty…
Niestety, tutaj technika
Znika.
Jesteśmy zbyt słabi,
Aby nas można było
Wyrównać,
Podnieść do góry wesoło
Zatroskane czoło —
Może by się zmieniło —
Ale wewnątrz pozostanie
Ta sama dusza żydowska.
A więc nie ciesz się, blondynko,
Wszędzie cię rozpoznają.
Z najlepszym wyglądem
Nie staniesz się aryjką.
Ja też się utleniłam,
No cóż, taka moda.
Wychodząc, pomyślałam,
Jaka szkoda,
że nie istnieje taki zakład,
Który by się potrudził
Nie na wytwórnię blondynek,
Ale na równych sobie ludzi.