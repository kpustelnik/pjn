Tytus Czyżewski

Osioł i słońce w metamorfozie

ISBN 978-83-288-6492-4




Moim przyjaciołom i przeciwnikom


Postacie widowiskaPostacie widowiska --- Wydanie krakowskie utworu z 1922 r. zawiera informację o treści: ,,Sztukę tę grano 28 listopada i 4 grudnia 1921 r. na kursach literackich w Krakowie, pod kierunkiem prof. Dr Mariana Szyjkowskiego, przez artystów Teatru Bagatela: Żaba --- p. Trojanowska, Osioł --- p. Heniowski, Słońce --- p. Broński, Parobek --- p. Łukasiewicz, Kopa siana --- p. Łukasiewicz, Mucha --- p. Kowalikówna, Futurysta --- p. Stanisław Młodożeniec (poeta). Scenariusz czytała p. Leszko. Kostiumy i dekoracje malowali: Waliszewski, Jarema i Czyżewski".:
 * SŁOŃCE: Osobistość okrągła, jasna, z dużymi promieniami, na końcu jednego z promieni zatknięta „szlafmyca”, na tarczy słońca znajduje się zegar i wskazuje wpół do dwunastej.
 * ŻABA: Stara kokietka, w zielone paski, w różowym kapeluszu.
 * OSIOŁ: Inteligentny osioł.
 * PAROBEK: Typ ordynarny.
 * KOPA SIANA: To samo co parobek.
 * MUCHA brzęcząca.




Rzecz dzieje się w czterowymiarowym wszechświecie.

Osioł i słońce w metamorfozie

formo-satyro-buffonada



Osoby, zwierzęta i planety



Rzecz latająca: aeroplan



Okolica niemoralna



Drzewa poziomo i na bakier



Niebo na przodzie sceny



Na scenie widać nieład i nielogiczność



Widzowie powinni wyobrazić sobie, że w głębi sceny jest staw



W pośrodku sceny tablica, na której napisano czerwonymi literami:

*Z powodu moralności kąpać się można tutaj tylko w maskach.*

Nad stawem siedzi żaba z wędką i łowi ryby



Na scenie panuje zielony kolor



Obok stawu znajduje się patefon, który gra



Patefon przestaje grać, po chwili z dala
słychać chór żab

Ragi nagi, ragi nagi
eh eh eh
zdechł bocian zdechł
    Ragi nagi


ŻABA

/ łowiąc ryby /

    uag uag
    Ragi nagi

/ Na scenie coraz silniejsze zielone światło. /


ŻABA

Ryby bierzcie mój hak
uak — uak — uak

/ Na scenie rozjaśnia się. Zza sceny wychodzi pod parasolem stare, zaspane słońce. Słońce kroczy po scenie niepewnym krokiem. /


SŁOŃCE

/ ziewając /

Ua — ha
Straszne nudy
Przejdę się trochę i wlezę do budy
    spogląda po niebie

Jak na złość ani jednej chmury
Aby się schować — dzień taki ponury
br… rrr spostrzegając nagle żabę

Ach, co widzę: żaba łowiąca ryby
Niby — dama niby
Cóż to dziś za fenomen?!!


ŻABA

/ zwracając się ku słońcu, które z wolna kroczy po scenie, taczając się cokolwiek /

Słońce w dobrym humorze
Świetny cudowny omen
Bon jour, kochane słońce
Elektro-lampo oko dnia,
Magistracki gazowy ziemi inspektorze.
Czemu dziś znów tak późno?!


SŁOŃCE

/ przeciągając się ziewa /

Ua…
Zaspałem sobie trochę,
Bo nie w czas spać się kładę.
Wczoraj z księżycem mieliśmy naradę
W sprawie spadku waluty
W sprawie skór na buty.

/ ziewa /

    Uhaa — u.

Trochę się lumpowało,
Trochę piło i… romansowało,
Trochę w karty grało…

/ Słońce kroczy po scenie, taczając się. /


ŻABA

/ ironicznie /

O jakże dziwnie świat się teraz toczy
Że nawet słońce taczając się kroczy.


SŁOŃCE

Ha… trudno, moja pani
Kto w dzień patrzeć musi
Na osłów fiki i głupców wybryki,
Na nowe wojny…
I czas niespokojny…
……………………..
Wszystkie te myśli są teraz na czasie
……………………..
Rezultat naszych narad ukaże się w prasie…


ŻABA

/ zaciekawiona /

Zapewne cały program będzie drukowany?


SŁOŃCE

Tak, — tak, — tak, — tak…
A następnie w gwiaździstym sejmie odczytany.
Aż mnie od tłumnych myśli ogarnia już śpiączka!

/ Słońce łapie się za głowę. /


ŻABA

A mnie znów ciekawości trapi wciąż gorączka
Nocą — bezsenną czaszkę kładę na wezgłowie.


SŁOŃCE

I ja też czasem bezsens czuję w mojej głowie…


ŻABA

Nocą strzyka mnie w udzie
o jo-jojo-joj!!


SŁOŃCE

I ja…
…znużony bywam po codziennym trudzie.


ŻABA

Tak, panie słońce, zachodzimy w lata!


SŁOŃCE

Każdy jak może swoją starość łata!

/ Nagle słychać z dala przytłumiony ryk ośli. /

/ Na scenę wchodzi elegancki osioł. Na głowie „melon”, zarzutka z paskiem, w oku monokl, pod pachą plik gazet. /


OSIOŁ

/ porykując /

Ua — uaa… a…
Jak pięknie dziś świeci słońce
Kwitnącą czuję koniczynę
Wąchając — połykam ślinę
u ha ha


ŻABA

/ do siebie /

Jakiś przyjemny oślina:
Elegancki, dobra mina.


OSIOŁ

/ do siebie /

Jakaś zgrabna Kob-żabcinka
Aż mi na nią idzie ślinka.


ŻABA

/ do siebie /

Czy nie jest to przypadkiem
Ów sławny, wielki osioł
Z oślej zrodzon miłości
Artysta z krwi i kości
I wszelkich sztuk mecenas?!


OSIOŁ

/ do siebie /

Czy nie jest to przypadkiem
Owa sielankowo-sławna
Owa idy-liry-iczna
Eroto-klasyczno-epiczna
Żaba symboliczna?!


ŻABA

/ do siebie /

Czy nie jest to przypadkiem
Ów wszechstronny badacz
Uczony wszystko zjadacz
Enigmatyk-polityk
Znawca-estetyk-krytyk
Znany wszechstronnie osioł?!!


OSIOŁ

/ kłaniając się /

Pani…


ŻABA

/ kłaniając się /

Panie…


SŁOŃCE

/ do siebie /

Dobrali się jakby w korcu maku
Jakby w jednym byli zoodiaku

/ Osioł patrzy długo na żabę przez monokl.Żaba długo obserwuje osła przez face á main. Nagle na scenę wlatuje duża, niebieska mucha. /


MUCHA

/ latając wkoło /

Szu… szu… szu…
Szukam go.

/ Osioł, słońce i żaba, nie zwracając uwagi na muchę, która lata. /


OSIOŁ

/ do żaby /

Już wiem, z kim mam przyjemność.


ŻABA

Już wiem, z kim mam ten zaszczyt.


SŁOŃCE

/ do siebie /

Obydwoje są głupcy,
A muszę im świecić.


MUCHA

/ latając koło osła /

Ach, coś czuć tutaj przyjemnego,
Mdląco-cukierniczego.
Zaglądnę z tyłu do fraka oślego.

/ Mucha zakrada się do oślego tyłu, trzymając dużą szpilkę. /


OSIOŁ

/ do żaby /

Ach, jak przyjemnie porozmawiać z panią.
Pozwól, że moje złożę ci uznanie.

/ wyjmuje z portfelu kartę wizytową /

Jestem osioł ze znanego
Wielkich patrycjuszów rodu osielskiego
Osłów, o których pisali z dawna
Platon, Ezop, Lafonten, Krasicki,
Prokesz, Pieńkowski, Pietrzycki,
Irzykowski, Haecker i Kozicki.


SŁOŃCE

/ do siebie /

To widać niegłupi i ciekawy osioł.


ŻABA

/ wyciąga z torebki kartę wizytową i podaje ją osłu /

A ja jestem żaba rewietka, poetka
Romanso-pistka-esseistka
Fę lub apré sieklistka
Pianistka-modernistka,
Futurystka i dadaistka,
Lubię wilgoć, stawy i moczary
Mgły i wodne weneckie opary.


OSIOŁ

Umieszczały też często niektóre dzienniki
Moje ośle z finezją pisane krytyki.

/ przewraca plik gazet /


ŻABA

Dużo zapewne słyszał pan o żabach,
O melancholijnym rodzie wszędowścipskich,
Wieco-komitetowych towarzysko-bylskich.
Zobaczysz pan, gdy z Panem dialog rozwinę,
ja rozmową z osłami w całym świecie słynę.


OSIOŁ

Zapewne Pani czytała moje artykuły:
Ekonomiczno-polityczno-
Dydaktyczno-liczno-
Poetyczno-filo-
Archa-bzduro-iczno.


ŻABA

Pan zna moje poezje,
Wydał je pan Szmaja,
Ten sam co pana Staśkę
W swój nakład przystraja.


SŁOŃCE

Jak widzę, toż tu cały wyjeżdża Helikon!


OSIOŁ

Moje nazwisko Orgelbranda zna nawet leksykon.


ŻABA

A o moich poezjach pisał sam Szukiewicz.


OSIOŁ

O mnie w „Pospolitej” wspomniał Bartoszewicz!


ŻABA

Nad mym tonem w zachwycie
Hoesik kiwał brodą,
I orzekł:
Me poezje pisane są kolońską wodą.


OSIOŁ

/ dumnie /

Moja proza to rytm klasyczny i forma.


ŻABA

/ w pełnym zachwycie nad osłem /

Apostoł, mistrz i boski anorma
Lnego wykwit geniusza.


SŁOŃCE

Ten wasz piękny dialog do uwag mnie zmusza.
Gdybym miał, uchyliłbym nawet kapelusza.


ŻABA

/ w zachwycie rzuca się na szyję osła /

Ośle, namiętności uczuwam palące,
Niechaj dozgonnym ślubem połączy nas słońce.

/ Tymczasem mucha swywolna, która dotąd latała po scenie, kłuje z tyłu osła i boleśnie go tym wstrząsa. /

/ wierzga i ryczy /

    ua, ua, ua


ŻABA

/ przerażona /

Na Boga,
Wszak to atak serca.


OSIOŁ

/ ryczy i wierzga /

Znów ta przeklęta mucha
We frak mi się wwierca.


MUCHA

/ latając po scenie /

Szu — szu — szu
Słodką osioł przerwał mi tam sjestę
Podczas gdy pachnącą poczułam już pestę.
……………………………….

/ Słońce wstrzymało się. /

/ Żaba oniemiała. /

/ Osioł ryczy, wierzga i goni. /

/ Mucha brzęczy i lata. /

/ Wtem wchodzi szara kopa siana; po czym zapanowała ogólna cisza. /


KOPA SIANA

/ posuwa się z wolna /

Słysząc z dala wasze tu rozmowy
Przyszłam, by coś mądrego zaczerpnąć do głowy.
Jestem ordynarna chłopska kopa siana.
Od rana do nocy — od nocy do rana
Słońce pali i wiatr trzęsie na wsze strony,
Podczas deszczu przemokłe zasiadają wrony.
………………………………


SŁOŃCE

/ do siebie /

Doprawdy jej tu jeszcze trzeba było,
Żeby się nagle wszystko bez sensu skończyło


OSIOŁ

/ sentymentalnie, do kopy siana /

O polska kopo siana,
Ten aromat siana
Tak mi przypomina,
Budzi się młodość cacana,
Kiedy osiołkiem przy ojcowskim boku
I ojcowskiemu nie chybiając kroku,
Szedłem rankiem młodości.

/ Zbliża się z wolna do kopy siana. /


SŁOŃCE

/ do siebie /

Ubi genus ubi rura,
Jak widać ośla ciągnie go natura.


OSIOŁ

O ty swojskie siano,
Co cię tej wiosny zebrano,
Jakże pyszne w smaku!

/ gryzie siano /


KOPA SIANA

Chodź bliżej mój osiołku
I nie żałuj grdyki,
Spróbuj mnie ze dwa łyki.
……………………..
A wy, moi mili
Zobaczcie, jak gościnną jestem w każdej chwili.

/ Nagle kopa siana rozpada się i wyłania się z niej tęgi parobek w koszuli z harapem i sznurem w rękach, zarzuca osłu sznur na szyję i wali harapem. /


OSIOŁ

/ rycząc /

O jojoj!
Wy olimpijskie ratujcie mnie bogi,
toż to mój pan srogi!

/ Żaba z pluskiem skacze do stawu. Mucha z szumem odlatuje. Słońce zdumione patrzy. /


SŁOŃCE

/ sentecjonalnie /

Nie bij osła, ty niedobry człeku
Katujesz go jakby nie w XX-tym wieku
I gdy nie puścisz go, aby biegał wolny,
To przyspieszę koniec tej burleski
I zagwizdam

/ gwiżdże /

fiu…
By przyszli w sukurs osłu futureski
Młodożeniec, Jasieński
Stern, Wat i Czyżewski


FUTURYSTA

/ krzyczy ze sali /

Chętnie bym to uczynił, ale wstać nie mogę,
Gdyż pewien złośliwy krytyk
Do siedzenia przywiązał mi nogę.


PAROBEK

/ przedrzeźniając się /

E… proszę
Szanowne słońce zajmij się gwiazdami
Niebieskimi blagami i awanturami
Kometami, ziemiami albo mleczną drogą,
Albo gwiazdami, co same już chodzić nie mogą,
Zajmij się twymi również tam futurystami
I zawieź ich do *Pilca* dwoma dorożkami
A dla mnie zostaw mego osła
Do stu diabłów, milion kulawych kucharek,
Za osła dałem worek polskich marek
A on wiedziony dziwną u osłów ambicją,
Co jest nonsensem i głupie zaiste,
Łazi po wsi — udaje arcy — publicystę,
ale poczekaj — zrobię ja porachunek z tobą.

/ bije osła harapem /


OSIOŁ

Oj, niech ci tego sam Bóg nie pamięta,
że wszystkie we mnie zabijasz talenta
Zawsze i wszędzie, gdziekolwiek się zdarzy,
Będę się starał wyjść spod twojej straży.

/ Sznur urywa się, osioł zmyka /


SŁOŃCE

/ sentencjonalnie /

Nie pięknie to parobku, że katujesz osła,
Kiedy u nas przekonań wolność się rozrosła.
A twoje prawa na wolności stracą,
Gdy ośmiogodzinną osioł zagrozi ci pracą.


PAROBEK

/ do słońca /

Wiadomo, że pan starym jesteś farmazonem.
Rób porządek na niebie, do mnie się nie wtrącaj.
Choćby osioł największe posiadał talenta,
jest osłem — spierę, zamknę do stajni i basta!

/ Wychodzi. /


SŁOŃCE

/ do siebie /

Osioł jest osłem — parobek sługą jest paskarza,
Obaj są głupi, co często się zdarza,
Jednak zdrowiej to być paskarzem albo chleborobem,
Niźli inteligentnym oślo-snobem

/ patrząc na widownię /

Lecz co widzę,
Przyjaciel mój księżyc do lóż się przekrada,
Gdzie go czeka: kobieta, szampan, czekolada.
Ja wnet zrobię to samo…
by się dostać chyżej

/ gwiżdże /

Zaraz tu mój aeroplan na scenę się zniży

/ Nadlatuje aeroplan zabiera słońce i odlatuje. /

/ Z dala słychać kumkające żaby. Zapada czerwony zmrok. Na scenę powraca mucha. Zatacza się — jest pijana. /


MUCHA

Nigdy jeszcze, kiedy pamiętam od młodu,
nie piłam tak dobrego i mocnego miodu.

/ upada i wstaje /

Darujcie, że pokazałam wam cokolwiek dessous,
ale to wszystko zrobiłam z karesu
………………….
Czuję, że w niezwykłą wdepłam awanturę,
Jak ten osioł, co miast w owies wlazł w literaturę.

KONIEC

(1918)