Wanda Ewa Brzeska

Wrosłam w podłogę przy oknie



Wrosłam w podłogę przy oknie,
Czy mnie kto trzyma przemocą?
Zielone maski falują
Jak w morzu odbite nocą.

Zielone maski upiorów,
W wodzie odbite głębokiej —
Te usta z kneblem gipsowym!
Czy matki pozna je oko?

Plunęła salwa!… I druga!
Choć wszyscy chłopcy spokojni…
Szept warg odmawia przysięgę,
Od której nic już nie zwolni.

Szept warg odmawia litanię:


Przysięgam
Na tę męczarnię,
Na ten splamiony
Krwią kamień:
«Jeśli zapomnę,
O Panie —
Jeśli jak świadek
Nie stanę —
Przysięgam
Na tę męczarnię,
Że w pierś zabiorę
Ten kamień:
Niechaj mnie ciemność
Ogarnie,
Niech z nikim
Chleba nie złamię,
Jeśli zapomnę
Tę mękę!»

Szept warg odmawia przysięgę,
Szept warg odmawia litanię:


«Jeśli zapomnę,
O Panie»…