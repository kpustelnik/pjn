Wanda Ewa Brzeska

Wyrzut sumienia



Znowu jest ciepło… Do bzu się uśmiecham,
Zarosłą ścieżką po badylach depczę,
Głosów znad Wisły łowię bliskie echa
I — wybacz!… szepczę.

Znowu jest ciepło… Głosu wilgi słucham,
Mówię rozsądnie — bo tak przecież trzeba —
Gdy ptak mnie cieszy i roślina krucha,
Powtarzam: Przebacz.

Żyję, wędruję po łąkach dalekich,
Któreś ty przebiegł milion razy chyba —
Nim w cieniu drzewa usnę pośród spieki,
Powtarzam: Wybacz.

Jak to zrozumieć, jak się z tym pogodzić:
Żyję, oddycham, staję nad kołyską,
Patrzę, jak dziecko za mną wzrokiem wodzi —
Tyś stracił wszystko.

Miło grzać ręce, kiedy chrust rozpalam,
Miło na wierzbę popatrzeć rozchwianą —
Ty, nim pod mury przywieźli cię z dala,
Tyś był półmartwy na Pawiaku, rano.

Chwytam z uśmiechem ramionka dziecięce,
Gdy je malutkie pod kołderkę chowa —
Tobie wróg plecy, ramiona i ręce
Garścią kul wystebnował.