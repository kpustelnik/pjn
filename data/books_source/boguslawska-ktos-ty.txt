Teresa Bogusławska

Ktoś Ty?



Siną Ci mgłą zachodzą oczy,
Po piersiach Twoich depce kat…
Coś Ci ciężarem serce tłoczy…
Ktoś Ty?… Twój brat…

Czoło podnosisz w niemej męce,
Usta Ci dziwnie drżą
i dziwnym ruchem łamiesz ręce,
Szepcesz…. Nic ja… Tam inni mrą…

Wokół więzienne, czarne mury,
Oddechu w piersi brak…
Myśl gdzieś Ci wzlata hen, do góry:
Ta jeno wolna — ptak…

Hej, sinym cieniem twarz się mroczy,
Świsnął więzienny bat…
Łzami krwawymi zaszły oczy…
Ktoś Ty?… Twój brat…

1943