Pola Braun

Przeprowadzka



Przeprowadziłyśmy się
Bez mebli, paczek i gratów.
Nikt nas nie witał chlebem i solą,
Nikt nam nie przyniósł kwiatów.
A w gruncie rzeczy, kogo to wszystko obchodzi?
Przeprowadzałyśmy się w tej wojnie
Z Bielska do Lwowa, do Łodzi.
Jesteśmy przyzwyczajone
Od kiedy trwa wojenny stan
Do bezustannej wędrówki,
Do ciągłych nowych zmian.
A mimo to, chociaż to głupie,
A może i dziecinne,
Nie chce się zmieniać myśli
Na nowe, obce i zimne.
Nic więc dziwnego, że człowiek
Chodzi ponury i zły,
Zwłaszcza że mu jest nieswojo
I deszcz za oknem mży.
I zwłaszcza że my tak blisko
Teraz jesteśmy szosy,
Z którą nierozerwalnie
Sprzęgły się nasze losy,
A ślepy los nas trzyma
Mocno, jak pająk w swych mackach,
I chciałoby się zapytać:
Kiedy też znów przeprowadzka?
Odpowiedzże nam losie,
A tym razem bądź z nami szczery,
Dokąd nas zaprowadzisz:
Na wolność, czy do gaskamery?