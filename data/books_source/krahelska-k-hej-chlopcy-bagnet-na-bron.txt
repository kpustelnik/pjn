Krystyna Krahelska

*** [Hej, chłopcy, bagnet na broń!]



    Hej chłopcy, bagnet na broń!
    Długa droga, daleka przed nami,
    Mocne serca, a w ręku karabin,
    Granaty w dłoniach i bagnet na broni.

Jasny świt się roztoczy, wiatr owieje nam oczy
I odetchnąć da płucom, i rozgorzeć da krwi,
I piosenkę jak tęczę nad nami roztoczy
W równym rytmie marsza: raz, dwa, trzy…

    Hej chłopcy, bagnet na broń!
    Długa droga daleka przed nami, trud i znój,
    Po zwycięstwo, my młodzi, idziemy na bój,
    Granaty w dłoniach i bagnet na broni.

Ciemna noc się nad nami roziskrzyła gwiazdami,
Białe wstęgi dróg w pyle, długie noce i dni,
Nowa Polska, zwycięska, jest w nas i przed nami
W równym rytmie marsza: raz, dwa, trzy…

    Hej chłopcy, bagnet na broń!
    Bo kto wie, czy to jutro, pojutrze, czy dziś
    Przyjdzie rozkaz, że już, że już trzeba nam iść,
    Granaty w dłoniach i bagnet na broni.

1943