Krystyna Krahelska

Kołysanka



Smutna rzeka, księżyc po niej pływa,
Senne dłonie chyli nad nią klon,
Śpij, dziecino, nic się nie odzywa —
Śpi w mogiłach zakopana broń.

Senna rzeka, usnął las cienisty,
Srebrne gwiazdy spadły w ciemną toń,
Gdzieś po polach, gdzieś po lasach mglistych
Czujnie drzemie zakopana broń.

Smutna rzeka, księżyc w dal odpłynął,
Ciemna noc na liściach kładzie dłoń,
Śpij, dziecino, śpij, żołnierski synu,
Już niedługo obudzimy broń.