Tadeusz Gajcy

Uderzenie



Pod stopą ziemia jak werbel niech zagra,
rozwinąć w górze twarde bębny słów —
wydłużyć krok,
wydłużyć krok,
poszerzyć oddech wytężonych płuc!

Na nowe drogi nowych kroków rytm,
na nowe słońce młodych ramion pług —
niech warczą dni,
niech warczą dni,
niebo nad nami jak płonący stóg!

Żegnaj, sielska młodości,
żegnajcie, beztroskie dni —
nam wysoki zaśpiewa pocisk
i żelazne będą sny!

Na broni naszej pochmurnej i ostrej
ojczyzny nowej uniesiemy kształt,
ciosem na cios,
ciosem na cios,
za krzywdę mówić celny będzie strzał!

Tylko uderzyć zawzięcie i mocno,
tylko pod pieśnią rozpędzony marsz,
serce jak grom,
serce jak grom,
wrogowi czujnie stanąć twarzą w twarz!

Żegnaj, sielska młodości…