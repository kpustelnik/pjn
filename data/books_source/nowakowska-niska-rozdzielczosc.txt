Klara Nowakowska

Niska rozdzielczość 
[Dedykacja]





Boguszowi,
Tatianie,
Kamie




 Klara Nowakowska

Niska rozdzielczość
Próba wody



Wzrok odwraca do środka, skraca perspektywę.
Sens, który się narzuca, nie jest całą prawdą:

tysiąc razy powtarza i wciąż chce uwierzyć

(*zapada się w siebie i wyznaje kłamstwo*)




 Klara Nowakowska

Niska rozdzielczość
Poczucie



W tęczówce ma słońce, kolec w rogówce,
odbiera mowę, kiedy skupia wzrok.
Zawraca do miejsc, gdzie kroi się pozór;

wymazuje kontur, nie maskuje strat.




 Klara Nowakowska

Niska rozdzielczość
Przesilenie



Wychodząc ze snu, zastygła w tym planie,
ustawiona bokiem, z dłonią zaciśniętą uparcie
na klamce.




 Klara Nowakowska

Niska rozdzielczość
Tędy płynie prąd



Ptak i ryba w zwarciu nad rozdartą taflą —

w tej chwili zanurza palce w wodzie, by wyraźnie poczuć,
jak na powrót napina się warstwa żywego srebra
na powierzchni: wzrok skupiony jak promień,

ciemne zwierzę pod skórą, przeobrażony nerw.




 Klara Nowakowska

Niska rozdzielczość
Ciężki sen



Sen okazał się tej nocy fałszywą banderolą.
Trzeba było wyjść na działkę —

położyć się w łubinie i czekać,
aż azot wyprze z płuc tlen.




 Klara Nowakowska

Niska rozdzielczość
Ogród



Omija ogród, nie chce w nim niczego
podeptać, zasadzić, ani stracić z oczu

nawet cząstki siebie.




 Klara Nowakowska

Niska rozdzielczość
Ścieżki



Zmienia kierunek, zawraca do bezpiecznej
ścieżki, której nie wydeptał człowiek:

przedziera się z matecznika do wspólnych żerowisk,
przez polany bez nazwy, obok głównej drogi.




 Klara Nowakowska

Niska rozdzielczość
Klucz



Obudził ją krzyk gęsi, lecących dalej na północ,
przez zasięg jeszcze bardziej
wygłodniałych oczu.




 Klara Nowakowska

Niska rozdzielczość
Wieloryby przepływają obok wyspy Kalsø



Początek podróży i nie wiadomo, którędy droga
i dla kogo powrót; patrzymy bez czucia zza grubego szkła,
łzawiąc z wysiłku, wypierani wiatrem.

Nie widać ich właściwie: widać ciemny cień stada,
pojedyncze grzbiety, białą pianę wyrzucaną
wysoko z oddechem.




 Klara Nowakowska

Niska rozdzielczość
Hamowanie 



Manewr dłoni nad otwartą książką:

jej rzeczy zamienione
w motyle, jaszczurki,

jej paniczna czujność rozstrojona
śmiechem na zakręcie snu.




 Klara Nowakowska

Niska rozdzielczość
Cyrkulacja



Nawet gdy zamiera, utrzymuje kurs:
zbiera widoki, izoluje jaźń, stale pielęgnuje
paraliż języka. Chce widzieć siebie zawsze
u początku drogi —

(*przesypia interior, budzi się na brzegu*)




 Klara Nowakowska

Niska rozdzielczość
Północ



Z ciemnych wód wyłowiona ryba
jest chłodna i słodka, ale nie posila.

Ogień się nie broni, woda jest wroga,
ziemia wywrócona na wierzch korzeniami.

Wokół intruzi, próbują nam wydrzeć,
czego od dawna nie mamy.




 Klara Nowakowska

Niska rozdzielczość
Przedświt



*Gekon na ścianie łazienki nie jest żadnym buddą!*
Jednak od niego zaczyna się wymazywanie

obrazu, który z nas wyrasta, przerasta,
rozprasza się z każdą unicestwianą minutą,

i pozostawia jak spękane skorupy
w swoim głębokim i nieważkim centrum.




 Klara Nowakowska

Niska rozdzielczość
Feng shui



W nowym mieszkaniu zasypiam z głową otwartą na Wschód.

Przyjdź, chińska nauko, w lakierowanych okładkach Zachodu;
wiem, że zajmuję teraz pozycję najlepszą z możliwych

(*jestem wdzięczna i nie chcę dziękować*)




 Klara Nowakowska

Niska rozdzielczość
Liść





Kamie

Darowany liść z drzewa Bodhi,
zaginiony między kartkami innej książki,
nie może być garstką piór, sypiących się z tego tomu

(*a tak właśnie się odnajduje, tak jest*)




 Klara Nowakowska

Niska rozdzielczość
Proporcje



Niedotykalny pająk na balkonie:

z dnia na dzień wszystko
inne maleje.




 Klara Nowakowska

Niska rozdzielczość
Układ 



Jeżeli materia jest związaną energią,
wolna myśl jest niczym i tylko zapis jej
nadaje moc, by zaistniała.




 Klara Nowakowska 

Ciąg



Tryb ciągły kusi, a jednak wzrok grzęźnie
w nieokreślonym planie, szukając najmniej trwałych śladów,

którymi nie trzeba podążać, i którym myśl
odmawia modlitwy.




 Klara Nowakowska

Niska rozdzielczość
Impas



Tyle się zmienia i tylko na drobne. Nowe widoki —
jedna perspektywa. Znowu wszystkie drogi
prowadzą do kłębka

(*owija w bawełnę i połyka język*)




 Klara Nowakowska

Niska rozdzielczość
Niska rozdzielczość





Kamie

Popiół i rdzawy pył, sypiące się znikąd,
podpowiedziały nam tę jesień

Utrwalam dla ciebie swoje zbliżenia z zamarłą naturą
w najniższej rozdzielczości. Czy mogłabym lepiej oddać

to, co nas łączy jak drewniana kładka nad torami,
jak fabryka, która we śnie jest katedrą?




 Klara Nowakowska

Niska rozdzielczość
Sposób



Kiedy ostentacyjnie udaje, że go nie ma,
zacznij udawać to samo —

wtedy się okaże.




 Klara Nowakowska

Niska rozdzielczość
Zen sen



Pokazuje wszystko bez cenzury, żeby dać do zrozumienia,
jak dalece mu na tym nie zależy;

sobie także musi stale przypominać,
żeby się w naszych oczach nie wyrodzić w próżnię

(*w to, co go pochłania*)




 Klara Nowakowska

Niska rozdzielczość
Ofiara



Ciemność i światło są przenikaniem,
granice między nimi — fikcją.

Wierze potrzebny jest pokarm:

zatrzymaj chleb, który rozdajesz
i zjedz.




 Klara Nowakowska

Niska rozdzielczość
Daj mi





Boguszowi

Ciała lekkie, zanurzone w bieli,
znoszące się wzajemnie jak broń, instrumenty —

coś pośredniego, z czym należy
obchodzić się najostrożniej

(*nie pomijając niczego,*
*co może podzielić*)




  Klara Nowakowska

Niska rozdzielczość
Abney Park Cemetery



Kwiaty wiśni na nagich drzewkach, skruszone mrozem.
W głębi cmentarza wieczorną piosenkę śpiewa lis.

Jego wczorajsze ślady przebijają
przez dzisiejszy śnieg,

w ten sposób biel staje się szarością.




 Klara Nowakowska

Niska rozdzielczość
Szmery



Z braku widoków gromadzi teraz dźwięki,
z nich najłatwiej odtworzyć strach.

Podszept zmienia w ciągłą, dochodzi do sedna;

lis nocami rozrzuca odpadki sąsiada,
pod czaszką wije gniazdo rak.




 Klara Nowakowska

Niska rozdzielczość
Spokój



Kot nakrywa łapką śnieżynki jak atomowe guziki.

Czekając na katastrofę,
lękiem można się zachwycić.




 Klara Nowakowska

Niska rozdzielczość
Ślad





Tatianie

Ślad liścia na chodniku jak japoński rysunek
ukazuje jedynie zarys nerwów
i wiążący je kontur, w którym się precyzuje
ich niedoskonała gra.




 Klara Nowakowska

Niska rozdzielczość
Władza i czas



Pętla złego czasu rozluźnia się odrobinę za późno
i ona z przetrąconym karkiem nie może już liczyć
na żaden lepszy czas.

W ten sposób nareszcie nad nim panuje
i pojmuje, jakim ciężarem jest władza.




 Klara Nowakowska

Niska rozdzielczość
Epizod



Przez podwórka, a jak ulicą, to chyłkiem przy ścianie.
Świat się zamyka w kwartale:
tak dyktuje przestrzeń i czas.

Jedyne wyjście prowadzi do wnętrza,
na zewnątrz tysiąc ślepych wyjść.




 Klara Nowakowska

Niska rozdzielczość
Opór



Nie złoży broni ani żadnej wizyty; im głębiej ukrywa się w sobie,
tym lepiej obejmuje chaos, tym więcej myśli

ciśnie się na papier, na gwałt.




 Klara Nowakowska

Niska rozdzielczość
Długie światła wyobraźni





Jackowi

I ten ich upór wzrastający wobec cudzej kapitulacji:
próbują nazywać, ale tego po prostu nie da się nazwać

To się rozumie samo
przez się

(*cząsteczkę, która ich czyni*
*niezwrotnymi w mowie*)




 Klara Nowakowska

Niska rozdzielczość
Bezdech



One ją zliczą: bezkresne znużenia, wciąż nowe
znaczenia; tak skończy się naznaczenie
imieniem, które wkrótce spłonie,
w popiół zamieni i rozproszy we śnie

(*tym razem cudzym, żarłocznym jak piach*)




 Klara Nowakowska

Niska rozdzielczość
Wyjście z sytuacji



Na margines
zdarzeń.