Aleksander Fredro

Paweł i Gaweł



Paweł i Gaweł w jednym stali domu,
Paweł na górze, a Gaweł na dole;
Paweł spokojny, nie wadził nikomu,
Gaweł najdziksze wymyślał swawole.
Ciągle polował po swoim pokoju:
To pies, to zając — między stoły, stołki,
Gonił, uciekał, wywracał koziołki,
Strzelał i trąbił, i krzyczał do znoju.
Znosił to Paweł, nareszcie nie może;
Schodzi do Gawła i prosi w pokorze:
«Zmiłuj się waćpan, poluj ciszej nieco,
Bo mi na górze szyby z okien lecą!»
A na to Gaweł: «Wolnoć Tomku
                        W swoim domku».
Cóż było mówić? Paweł ani pisnął,
Wrócił do siebie i czapkę nacisnął.
Nazajutrz Gaweł jeszcze smacznie chrapie,
A tu z powały coś mu na nos kapie.
Zerwał się z łóżka i pędzi na górę.
Stuk, puk! — Zamknięto.
                        Spogląda przez dziurę,
I widzi — Cóż tam? Cały pokój w wodzie,
A Paweł z wędką siedzi na komodzie.
— «Co waćpan robisz?» — «Ryby sobie łowię».
— «Ależ mospanie, mnie kapie po głowie!»
A Paweł na to: «Wolnoć Tomku
                        W swoim domku».
Z tej to powiastki morał w tym sposobie:
                        Jak ty komu, tak on tobie.




 Aleksander Fredro

Małpa w kąpieli



Rada małpa, że się śmieli,
Kiedy mogła udać człeka,
Widząc panią raz w kąpieli,
Wlazła pod stół — cicho czeka.
Pani wyszła, drzwi zamknęła;
Małpa figlarz — nuż do dzieła!
Wziąwszy pański czepek ranny,
    Prześcieradło —
    I zwierciadło,
    Szust do wanny!
Dalej kurki kręcić żwawo!
    W lewo, w prawo,
    Z dołu, z góry,
Aż się ukrop puścił z rury,
Ciepło — miło — niebo — raj!
Małpa myśli: «W to mi graj!».
Hajże kozły, nurki, zwroty,
    Figle, psoty,
Aż się wody pod nią mącą.
Ale ciepła coś za wiele…
Trochę nadto… Ba, gorąco!…
Fraszka! Małpa nie cielę,
    Sobie poradzi:
    Skąd ukrop ciecze,
    Tam palec wsadzi.
    — «Aj, gwałtu! piecze!» —
    Nie ma co czekać,
    Trzeba uciekać!
    Małpa w nogi,
Ukrop za nią — tuż, tuż w tropy,
    Aż pod progi.
To nie żarty — parzy stopy…
Dalej w okno!… — Brzęk! — Uciekła!
Że tylko palce popiekła,
    Nader szczęśliwa. —
Tak to zwykle małpom bywa.




 Aleksander Fredro

Osiołkowi
w żłoby dano



Osiołkowi w żłoby dano
W jeden owies, w drugi siano.
Uchem strzyże, głową kręci,
I to pachnie, i to nęci;
Od któregoż teraz zacznie,
Aby sobie podjeść smacznie?
Trudny wybór, trudna zgoda —
Chwyci siano, owsa szkoda,
Chwyci owies, żal mu siana.
I tak stoi aż do rana.
A od rana do wieczora;
Aż nareszcie przyszła pora,
Że oślina pośród jadła —
                        Z głodu padła.




 Aleksander Fredro

Dwa koguty



Na dziedzińcu przy kurniku
Krzyknął kogut — kukuryku!
Biją skrzydła jak kańczugi,
    Dziobią dzióby,
    Drą pazury aż do skóry.

Już krew kapie, pierze leci —
Z kwoczką uszedł rywal trzeci.
A wtem indor dmuchnął: «Hola!» —
    Stała się jego wola.

«O co idzie, o co chodzi?
Indor was pogodzi».
Na to oba, każdy sobie:
«Przedrzeźniał się mej osobie».

«Moi panowie — indor powie —
Niepotrzebnie się czubiło,
Przedrzeźniania tu nie było;
Obydwa z jednej zapialiście nuty,
    Boście obydwa koguty». —

Kiedy głupstwo jeden powie,
Głupstwo drugi mu odpowie;
Potem płacą życiem, zdrowiem.
Co rzec na to? Wiem — nie powiem!




 Aleksander Fredro

Sowa



«Głupie wszystkie ptaki!» —
    Rzekła sowa.
    Na te słowa
    Jaki taki
    Dalej w krzaki —

Miłość własną ma i ptak.
Ale śmieszny stary szpak
    Gwiźnie, skoczy
    Jej przed oczy

I zapyta jejmość pani,
Z jakich przyczyn wszystkich gani.
— «Boście ślepi». — «Bośmy ślepi?
    A któż widzi lepiéj?»

— «Ja, bo bez słońca pomocy
    Widzę w nocy».

Na to odrzekł stary szpak:
— «Widzieć zawsze wszystkim wspak,
    To nie chluba,
    Sowo luba.

Możeś mądra — niech tak będzie,
Lecz twą mądrość kryje cień,
A tymczasem słychać wszędzie:
Każda sowa głupia w dzień!»