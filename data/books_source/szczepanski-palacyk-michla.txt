Józef Szczepański

Pałacyk Michla



Pałacyk Michla, Żytnia, Wola,
Bronią jej chłopcy od „Parasola”
Choć na tygrysy mają visy
To warszawiaki — fajne urwisy. Hej!

Czuwaj wiaro i wytężaj słuch,
Pręż swój młody duch,
Pracując za dwóch.
Hej, czuwaj wiaro i wytężaj słuch,
Pręż swój młody duch jak stal.

Każdy chłopaczek chce być ranny,
Sanitariuszki — śliczne są panny,
I gdy cię kula trafi jaka,
Poprosisz pannę, da ci buziaka. Hej!

Czuwaj wiaro i wytężaj słuch….

Z tyłu za linią dekowniki,
Intendentura, różne umrzyki,
Gotują zupę, czarną kawę,
Takim sposobem walczą za sprawę. Hej!

Czuwaj wiaro i wytężaj słuch….

Nasze dowództwo jest morowe
I w pierwszej linii nadstawia głowę,
A najmorowszy z przełożonych
To jest nasz Miecio — w kółko golony. Hej!

Czuwaj wiaro i wytężaj słuch….
Wiara się bije, wiara śpiewa,
Niemcy się dziwią, krew ich zalewa
Różnych sposobów się imają
Co chwila szafę nam przesuwają. Hej!

Czuwaj wiaro i wytężaj słuch….

Lecz na nic szafy i granaty
Za każdym razem dostają baty,
I co dzień się przybliża chwila,
Że zwyciężymy i do cywila. Hej!