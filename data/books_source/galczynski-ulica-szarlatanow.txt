Konstanty Ildefons Gałczyński

Ulica szarlatanów



Szarlatanów nikt nie kocha.
    Zawsze sami.
Dla nich gwiazdy świecą w górze
    i na dole.
W tajnych szynkach piją dziwne
    alkohole,
I wieczory przerażają
    bluźnierstwami.

Wymyślili swe tablice
    szmaragdowe.
Krwią dziewicy wypisali
    charaktery.
Strachy w liczbach: 18,
    3 i 4.
Przeklinamy Jezu-Chrysta
    i Jehowę.

Szarlatani piszą księgi
    o papieżach.
Zawsze w nocy mówią źle o
    Watykanie.
Zawsze w nocy słychać szklane,
    szklane łkanie:
płaczą gwiazdy zaplątane
    w szkłach na wieżach.

Kiedy miesiąc umęczony
    wschodzi na nów,
alkohole z przerażenia
    drżą słodyczą.
Nie pomogą alkohole:
    W nocy krzyczą
łzy fałszywe szmaragdowych
    szarlatanów.

Bardzo cicho i boleśnie
    jest nad ranem.
Dzwonią dzwony, świt pochyla
    się w pokorze.
Odpuść grzechy szarlatanom,
    Panie Boże,
wszak Ty jesteś takim samym
    szarlatanem.

Wiersz napisany w roku 1928; pierwodruk w publikacji książkowej: Utwory poetyckie, wyd. „Prosto z mostu”, 1937.