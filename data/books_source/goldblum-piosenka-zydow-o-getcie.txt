Irena Goldblum

Piosenka Żydów o getcie



Piosenka Żydów o getcie
Nigdy nieodśpiewana.
Melodii zapewne nie wiecie,
Treść jej każdemu jest znana.

Melodią jej niewinnych jęki,
A słowa jej to morze krwi,
To mordowanych okrutne męki,
To getta ciał, krew i łzy.

Czarne getta kamienice
otoczone mrokiem,
Patrzą w dół poprzez ulice
Ślepe oczy ich okien.

Na murach czarno-białe obwieszczenie
Koloru ciepłej świeżej krwi,
A z niego patrzy słowo *wysiedlenie*,
Omamia, szydzi i drwi.

Mówili nam, że idziemy na wschód,
A myśmy wierzyli, bo wierzyć było trzeba.
W getcie panował wielki władca głód,
Więc szli ludzie na wschód śmierci za kawałek chleba.

Bo w obwieszczeniu z poprzedniego ranka
Była jeszcze maleńka bardzo ważna wzmianka:
„Kto na Umschlagu dobrowolnie stanie,
Ten trzy kilo chleba czarnego dostanie”,
Więc dla nędzarza jedno zdanie:
„Trzy kilo chleba dostanie”,
Raz się nasyci i wszystek chleb zje,
A potem pojedzie nie wiadomo gdzie.

O, my wiemy, dokąd jadą wagony
Krwią nasiąkłe i pokłute łzami,
O, istnień niewinnych miliony,
Myśmy powinni być z wami.

Wyście jechali na śmierci spotkanie
W nieznaną śmierci dal,
Dla nas wieczne za życia konanie,
Smutek, tęsknota i żal.

Z nami długie zostały godziny szalone,
Beznadziejne w tęsknocie okrutne,
W dali oczy śmiercią zamglone,
Ciche, bezgranicznie smutne.

I zdaje ci się, że je znasz,
Choć są dalekie i ledwie widziane,
Że gdzieś na pewno widziałeś tę twarz,
I słowa chwytasz ledwo dosłyszalne.

I widzisz usta, tak dobrze ci znane,
Oddech ich czujesz tuż przy sobie blisko,
I oczy widzisz rozumne, kochane,
Przed Tobą stoi ktoś drogi nad wszystko.

Więc w tamtą stronę kierujesz spojrzenie,
Gdzie zjawa stała, o, właśnie tam,
W tej chwili pryska cudne objawienie,
A ty zostajesz sam.

Wagony, wagony, wagony
I ludzie, co w nich jechali.
Dusze nam nasze zabrali
I zostawili serc epigony.
Serc zostawili epigony,
By mogły krwawą nić wspomnień snuć,
Słuchać jak jadą, jadą wagony
I czuć, i konać, i czuć.

Serc zostawili nam epigony,
By mogła czasem nadzieja nowa
Złudne malować obrazy i słowa.
Nadzieja głupia, bezsensowna, nowa.
Może przyjdę do domu i zastanę list
A w liście będą te słowa

Może przyjdę do domu i zastanę list,
Z listem piękny stanie się świat,
A w liście będą tylko dwa słowa:
Twój brat.

Może przyjdę do domu i zastanę list,
Mała kartka papieru, prawie pusta, gładka,
A na niej tylko dwa słowa:
Twoja matka.

O, czarodziejska melodio marzeń,
Jakże cudowne twe tony
Pieśni ze wspomnień minionych zdarzeń
I refren: jadące wagony.