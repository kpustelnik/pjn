Stefan Leszno „Orzeł”

Warszawo! Warszawo!



Warszawo! Warszawo! O rodzimy grodzie
Nie może być lepiej, nie może być słodziej
Niż walczyć o Ciebie i marzyć o Tobie
I szczytnie spocząć w ogrodowym grobie…

Warszawo! Niemcy smutne zostawiają ślady:
Burzą serce Twoje z najcięższej armaty:
Lecz przecież Cię pomszczą nasze polskie dłonie
A możesz polegać na naszej obronie…

I choć Cię wrogowie palą, niszczą, burzą,
Ty znów się odrodzisz, znowu będziesz dużą,
Znów się rozigrają reklam błyskawice
I znowu ożyją wymarłe ulice…

I wszystkie ruiny zmienią się w pałace.
Włożymy w Ciebie duszę i włożymy pracę
A gloria nad Tobą znów się rozpłomieni
Gdy powstaniesz wielka w bieli i czerwieni…

Warszawo! Warszawo! O rodzimy grodzie
Nie może być lepiej, nie może być słodziej
Niż walczyć o Ciebie i marzyć o Tobie
I szczytnie spocząć w ogrodowym grobie.