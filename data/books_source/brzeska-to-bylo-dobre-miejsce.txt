Wanda Ewa Brzeska

To było dobre miejsce



Raz ktoś spytał, czy dawniej mieszkał na Bałutach,
Ale on nie pamiętał, skąd znalazł się tutaj.
Skołtuniony i chudy — obok Zmartwychwstanek
Siedział z puszką od konserw i w wieczór, i w ranek.

To było dobre miejsce. Klasztor taki ciemny,
Brama tylko podobna do bramy więziennej,
A że czarna — to była nie najgorsza sprawa,
Niewiele bram z wgłębieniem liczyła Warszawa.

Tak ładnie Matka Boska za szybką świeciła,
Chłopak nie wiedział dobrze, na co Ona była,
Ale siedział wygodnie wtulony pod murek,
Gdy o imię kto pytał, mówił: — «Teraz: Jurek».

Ludzie szli do kościoła Chłodną, zwłaszcza w święta,
Raz o matkę ktoś spytał. — «Mamę? Mam. Spuchnięta.
Dawniej mama się śmiała, była całkiem zdrowa».
— «Dawniej? Gdzie?» — «Nie pamiętam. Gdzieś w domu, nie w rowach. —

A teraz to brzuch mamy jest jak torba pusta
I okropne ma krosty na rękach, na ustach»…..
Kiedy Niemiec się zbliżał — wnet był głuchoniemy
I jak stary udawał, że go tutaj nie ma.

Żył sobie «Teraz Jurek» — nie miał wielkiej biedy,
W tym drugim roku wojny miał lat sześć czy siedem?…
Wszystko było w porządku, bo nic nie pamiętał.
Aż raz — w jego kąciku — zdaje się, że w święta,
Bezdomna, bura kotka zrodziła kocięta.

Zaroiło się szybko koło wnęki pustej,
Jakaś jejmość z książeczką rzekła: «Jakie tłuste!»
A żandarm — skądsiś nadszedł zupełnie pomału —
Wziął Żydka i za domem rzucił do kanału.