Renata Marciniak

Mord o świcie





Pamięci nocą wywleczonych i pomordowanych przez gestapowców na ulicach getta w Warszawie 17 kwietnia 1942

Przyszli po północy
Grzeczni z jaszczurczym spojrzeniem
Papieros zgnieciony w ustach
I szept syczący:
— Paaan z nami —
I gest znaczący
Odpowiedź dano milczeniem.
    …Na ulicy granat lakieru samochodu
    Pokłócił się z granatem nieba, które było z lodu…
Jak lokaje układnie otworzyli drzwi
Lekko popchnęli
Miękkie oparcie foteli
Wessało ciało.

…Za oknami kryształowych szyb szarzało…
O czym myśleć może
Żyjący jeszcze trup?
Że za chwilę czeka go grób?
    …Myśli, że wcale nie skrzypią resory auta
    Gdy świt noc żegna
    Że benzyna w zbiorniku się zbełta
    Nim limuzyna życia stanie…
U zbiegu ulic, gdzie ślepe jeszcze
Od nocy
Okna kamienic
Milcząc świadczyły,
Wypchniętego z auta
Schwytano w świetlny uścisk
Skrzyżowanych reflektorów;
Stanęło warczące serce samochodowe motoru.
Chwila napięcia u progu wstającego ranka
…I głośny, padającego ciała stuk
Z suchym trzaskiem rewolwerowej kuli
Odbił się echem w czyimś sercu
Może nawet gdzieś daleko
Aż na drugiej półkuli
To ciało co padło jak wykrzyknik proste
I w wielki pytajnik zgięte
Napotka na świecie dusze tym przejęte
I odzew: «Śpieszymy z pomocą».
    …A tymczasem nocą
    Posokę ludzkich trzew
    Z moczem końskim
    Razem w rynsztok
    Miotłą stróżowską zepchnięto…
I tylko świt wstał czerwony
Na niebieskim tle.

(Getto) Warszawa, kwiecień 1942 r.