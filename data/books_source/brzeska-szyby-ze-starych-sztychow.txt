Wanda Ewa Brzeska

Szyby ze starych sztychów



To okno od podwórza dyktą się zasłoni,
Nie dlatego, by getta nie widzieć z tej strony,
Ale na cóż się dręczyć, że to właśnie oni —
Przyjaciele — czekają na znak umówiony.

Już nic nie pomożemy… Getto się dopali…
Na placu — przed murami — widać karuzelę:
Ludzie w czółnach fruwają jakoś dziwnie mali,
Poza tym z naszych okien widać już niewiele.

Dykta pokój zaciemni, więc drugą połowę
Szkłem się oszkli, a szybę zdejmie się ze sztychów,
Diamentem się przykroi… Pudełko stalowe
Z narzędziami, z cyrklami — nietknięte na strychu.

O komorach — dawniejsi ludzie nie słyszeli,
Ale znali sposoby na mędrców ponure.
Oto na starym sztychu postać Campanelli:
W lochu nad Państwem słońca pracuje pod murem.

Drugi sztych — pogodniejszy: Watykanu wieża,
Jakaś sala olbrzymia — to już nie jest cela,
Tutaj napis zatarty, lecz widać Papieża,
Gdy schyla się i podnosi pędzel Rafaela.

Miałam raz zegar-antyk: ptak wybiegał z wieży.
Wyfruń tak z ram obrazu, duchu Campanelli!
I *BUNT* wśród małych ludzi, wśród dymu i pierzy
U stóp tej wirującej roznieć karuzeli!

Szepnij: — Tam *CZŁOWIEK* kona! Każdy ci uwierzy,
Niejeden może wreszcie twardą pięść zaciśnie.
Huśtawki dla niemieckich zostawi żołnierzy —
Tak długo, aż nad gettem ostatni grom błyśnie.

Warszawa, 1943