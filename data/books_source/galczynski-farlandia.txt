Konstanty Ildefons Gałczyński

Farlandia



Myśmy mieli się spotkać na moście,
by pomówić o naszej miłości
pod tym klonem, koło budki z papierosami;

ale, jakem przewidywał: oczywiście
most w powietrze wysadzili anarchiści,
no to gdzie się teraz spotkamy?

Wszędzie duszno i ciasno — lecz znam ja
pewien kraj pod nazwą Farlandia,
tam jest niebo śpiewające i palmy.

No, no, nie płacz, nie troskaj się, nie martw,
że tego mostu już nie ma —
my się jutro w Farlandii spotkajmy:

*



Palmy się kołyszą,
palmy się kołyszą —
tak — tak — tak.

Tu wszystko zostało,
tu więcej nie wrócę —
nie — nie — nie.

Ptaki nad palmami,
w palmach słodkie miąższe —
mi — ma — mi.

Karmimy się snami,
a w snach znów najdroższe
palmy.

Palmy się kołyszą,
palmy się kołyszą —
za dużo.

To jest kraj, który jedziemy odkryć,
bardzo wiotki, bardzo słodki —
Farlandia.

Pierwodruk: „Środy Literackie” 1936, nr 4.