Wanda Ewa Brzeska

W Wielkim Tygodniu



Już się z dachów, tarasów, wnęk
Podrywały w górę gołębie —
Już ziemię w małym ogródku
Przekopywaliśmy głębiej.

Żółtą konewką dziecinną
Ktoś z piętra grządki polewał —
Świeżo uprany trykocik
Zawiesił pomiędzy drzewa.

Z furki znajomy badylarz
Sprzedawał pierwsze warzywa,
W krąg cicho — tylko z południa
Czarny kłąb dymu napływa.

I tylko echa wybuchów
Wiosenną ciszę rozdarły —
Aż zadzwoniły na górce
Mosiężne u kufra klamry.

Spomiędzy dymów strzelały
Kipiące ognia strumienie,
Kawały papy jak szmaty
Sfruwały zewsząd na ziemię.

Na białe kładły się wiśnie,
Na bzów młodziutkie gałązki…
Czarne motyle zza murów —
Splecione, matowe wstążki…